\c 1 
\v 1 Sa sinugdanan, gibuhat sa Dios ang mga langit ug ang kalibotan. 
\v 2 Sa dihang gisugdan niya pagbuhat ang kalibotan, kini walay porma ug labihan ka mingaw. Ang kangitngit nilukop sa ibabaw sa lawom nga tubig. Ug nagalihok ang Espiritu sa Dios ibabaw sa tubig.
\v 3 Miingon ang Dios, ''Mandoan ko nga motungha ang kahayag," ug mitungha ang kahayag. 
\v 4 Nahimuot ang Dios sa kahayag. Unya gibuhat niya ang kahayag nga modan-ag sa pipila ka dapit nianang taknaa, samtang sa ubang dapit nagpabilin gihapon ang kangitngit. 
\v 5 Ginganlan niya ang kahayag ug "adlaw," ug ginganlan niya ang kangitngit ug "gabii." Mao kini ang kagabhion ug kabuntagon, ang unang adlaw.
\v 6 Unya miingon ang Dios, "Mandoan ko nga motungha ang haw-ang nga sama sa dako nga dapit nga maoy magbahin sa tubig ngadto sa duha ka bahin." 
\v 7 Ug mao kana ang nahitabo. Gihimo sa Dios ang haw-ang nga sama sa dako nga dapit ug gibulag niini ang tubig nga anaa sa ibabaw gikan sa tubig sa kalibotan nga anaa sa ubos niini. 
\v 8 Ang maong haw-ang nga sama sa dako nga dapit ginganlan sa Dios ug "kawanangan." Mao kini ang kagabhion ug kabuntagon, ang ikaduhang adlaw.
\v 9 Unya miingon ang Dios, "Mandoan ko ang tubig nga anaa sa ubos sa kawanangan nga mag-abot, ug motungha ang mala nga yuta ug mopaibabaw." Ug mao kana ang nahitabo. 
\v 10 Ginganlan sa Dios ang mala nga dapit ug "yuta," ug gihatagan niya ug ngalan ang nagtapok nga tubig nga mao ang "kadagatan." Nahimuot ang Dios sa yuta ug sa kadagatan.
\v 11 Unya miingon ang Dios, "Mandoan ko ang kalibotan nga mohatag ug daghang matang sa mga tanom nga magpadaghan sa ilang kaugalingon—mga tanom nga mohatag ug mga binhi ug kahoy nga mohatag ug bunga nga adunay binhi." Ug mao kana ang nahitabo. 
\v 12 Unya ang mga tanom nanubo sa kayutaan. Ang matag matang sa mga tanom nagsugod sa paghatag sa ilang binhi, ug ang matag matang sa kahoy namunga ug bunga nga adunay liso. Nahimuot ang Dios sa mga tanom ug mga kahoy. 
\v 13 Mao kini ang kagabhion ug kabuntagon, ang ikatulo nga adlaw.
\v 14 Unya miingon ang Dios, "Mandoan ko ang daghang kahayag nga modan-ag sa kawanangan. Sila ang maghatag ug kalahian sa adlaw gikan sa gabii. Pinaagi sa pag-usab sa ilang hulagway ilang itudlo ang panahon sa nagkalahilahi nga mga kapistahan ug sa uban nga mga butang nga ginabuhat sa katawhan sa kasamtangan nga panahon ug sa mga katuigan. 
\v 15 Buot ko usab nga kining kahayag sa kawanangan modan-ag sa kalibotan." Ug mao kana ang nahitabo.
\v 16 Gihimo sa Dios ang duha kanila ingon nga dagkong mga kahayag. Ang pinakadako, mao ang adlaw, gihimo niya kini aron magdumala sa adlaw ug ang mas gamay, mao ang bulan, gihimo niya kini aron magdumala sa kagabhion. Gihimo usab niya ang kabituonan. 
\v 17 Gipahimutang silang tanan sa Dios sa kawanangan aron modan-ag sa kalibotan, 
\v 18 aron madumalahan ang adlaw ug ang gabii, ug sa pagbulag sa kahayag sa adlaw gikan sa kangitngit sa kagabhion. Nahimuot ang Dios sa mga kahayag. 
\v 19 Mao kini ang kagabhion ug kabuntagon, ang ika-upat nga adlaw.
\v 20 Unya miingon ang Dios, "Pun-a ang katubigan sa tanang matang sa mga buhing binuhat nga akong gihimo, ug pun-a ang kawanangan sa mga kalanggaman nga molupad ibabaw sa kayutaan." 
\v 21 Busa gibuhat sa Dios ang dagkong mga binuhat sa dagat ug ang ubang matang sa binuhat nga molangoy nga magapanon sa tubig, ug gihimo niya ang matag-usa nga mosanay. Gibuhat usab niya ang daghang matang sa mga kalanggaman nga adunay mga pako, ug gihimo niya ang matag-usa nga mosanay. Nahimuot ang Dios diha kanila.
\v 22 Busa gipanalanginan sila sa Dios. Miingon siya, "Panaghan ug pagsanay kamo. Buot ko nga ang mga binuhat sa tubig magpuyo sa tanang bahin sa katubigan, ug managhan usab ang mga kalanggaman." 
\v 23 Mao kini ang kagabhion ug ang kabuntagon, ang ikalimang adlaw.
\v 24 Unya miingon ang Dios, "Mandoan ko ang kalibotan nga maghatag ug nagkalainlaing matang sa mga mananap nga manganak ug magpuyo sa kalibotan. Motungha ang daghang matang sa mga binuhing mananap, binuhat nga nagakamang sa yuta, ug dagko nga ihalas nga mga mananap." Ug mao kana ang nahitabo. 
\v 25 Gihimo sa Dios ang tanang matang sa mga ihalas nga mananap ug binuhing mga mananap ug tanang matang sa binuhat nga nagakamang sa yuta. Mosanay pa gayod ang mga mananap ug sama kanila. Nahimuot ang Dios diha kanila.
\v 26 Unya miingon ang Dios, "Buhaton nato ang mga tawo nga sama kanato. Buot ko nga sila ang magdumala sa mga isda sa dagat, sa kalanggaman sa kawanangan, sa tanang binuhi nga mga mananap, ug sa ubang mga binuhat nga nagalihok ibabaw sa yuta." 
\v 27 Busa gihimo sa Dios ang tawo nga sama kaniya sa daghang paagi. Gihimo niya sila nga mahisama kaniya. Gihimo niya sila nga lalaki ug babaye.
\v 28 Gipanalanginan sila sa Dios, nga nag-ingon, ''Pagbaton kamo ug daghang kaanakan, nga mopuyo sa tibuok kalibotan ug magdumala niini. Buot ko nga dumalahan ninyo ang mga isda sa kadagatan ug ang kalanggaman sa kawanangan ug ang tanang binuhat nga nagalihok ibabaw sa yuta." 
\v 29 Miingon ang Dios, "Tan-awa! Gihatag ko kaninyo ang tanang tanom nga mohatag ug binhi sa tibuok kalibotan, ug ang tanang kahoy nga mohatag ug bunga. Kining tanan nga mga butang alang kaninyo aron kan-on.
\v 30 Gihatag ko ang tanang lunhaw nga mga tanom aron mahimong pagkaon sa tanang ihalas nga mga mananap, alang sa mga kalanggaman, ug alang sa tanang binuhat nga nagalihok ibabaw sa yuta, aron nga ang tanan nga adunay kinabuhi mabuhi." Ug mao kana ang nahitabo. 
\v 31 Nahimuot ang Dios sa tanan nga iyang gihimo. Tinuod gayod nga kining tanan labihan ka maayo. Mao kini ang kagabhion ug ang kabuntagon, ang ika-unom nga adlaw.

\c 2 
\v 1 Mao kana ang paagi sa pagbuhat sa Dios sa kalangitan ug sa kayutaan ug sa mga buhing binuhat nagpuno niini. 
\v 2 Sa panahon sa ikapito na ka adlaw, nahuman sa Dios ang tanan niyang buluhaton, busa wala na siya namuhat nianang adlawa. 
\v 3 Ang Dios nag-ingon nga ang ikapito nga adlaw mahimong alang kaniya. Gilahi niya kadtong mga adlawa aron mahimong pinasahi nga mga adlaw, tungod kay sa ikapito nga adlaw wala na namuhat ang Dios, paghuman niya ug buhat sa tanan niyang buluhaton sa paghimo sa tanang butang.
\v 4 Ang mosunod mao kung giunsa pagbuhat sa Dios ang kalangitan ug ang kayutaan. 
\v 5 Ang Dios, nga ang ngalan Yahweh, maoy naghimo sa kalangitan ug sa kayutaan. Sa sinugdanan wala gayo'y mga tanom nga mitubo, tungod kay wala pa man gitugot ni Yahweh nga mobundak ang ulan sa yuta. Dugang pa niana, wala pay tawo nga modaro sa yuta aron sa pagtanom. 
\v 6 Hinuon, mitungha ang yamog gikan sa yuta, hinungdan nga aduna nay tubig sa tibuok kayutaan.
\v 7 Unya nagkuha si Yahweh nga Dios ug yuta ug gihimo niya ang lalaki. Gihuypan niya ang ilong sa lalaki pinaagi sa iyang kaugalingong ginhawa nga nagahatag ug kinabuhi, ug nahimong buhing binuhat ang tawo. 
\v 8 Naghimo si Yahweh nga Dios ug usa ka tanaman sa dapit nga ginganlan ug Eden, nga nahimutang sa sidlakang bahin sa yuta sa Canaan. Didto niya gibutang ang tawo nga iyang gihimo.
\v 9 Gipatubo ni Yahweh nga Dios diha sa yuta ang nagkalainlaing matang sa kahoy nga nindot tan-awon ug nagapamunga ug bunga nga lamian kaonon. Gibutang usab niya sa tunga sa tanaman ang punoan nga makahatag ug kinabuhi nga walay kataposan niadtong tawo nga mikaon sa bunga niini. Gibutang usab niya ang lain pang punoan nga makahatag ug kahibalo sa kung unsa ang buhat nga maayo ug kung unsa ang buhat nga daotan niadtong tawo nga mikaon sa bunga niini. 
\v 10 Midagayday gikan sa Eden ang usa ka suba aron maghatag ug tubig sa tanaman. Sa gawas sa Eden, ang suba nabahin sa upat ka mga suba.
\v 11 Pishon ang ngalan sa una nga suba. Kana nga suba midagayday paingon sa yuta sa Havila,  diin adunay bulawan. 
\v 12 Ug lunlon gayod kana nga bulawan. Aduna usab didto'y tagok nga humot kaayo nga ginatawag ug bedelyom ug mahalon nga mga bato nga ginatawag ug onise.
\v 13 Ang ngalan sa ikaduha nga suba mao ang Gihon. Kana nga suba midagayday sa tibuok kayutaan sa Cus. 
\v 14 Ang ngalan sa ikatulo nga suba mao ang Tigris. Midagayday kini sa siyudad sa Asur. Ang ngalan sa ika-upat nga suba mao ang Eufrates.
\v 15 Gikuha ni Yahweh nga Dios ang lalaki ug gibutang niya kini sa Eden aron mouma ug moatiman niini. 
\v 16-17 Apan miingon si Yahweh ngadto kaniya, "Dili ko ikaw tugotan nga mokaon sa bunga sa kahoy nga makahatag kanimo ug kahibalo sa buhat nga maayo ug sa buhat nga daotan. Kung mokaon ka sa bisan unsa nga bunga niana nga kahoy, sa adlaw nga mokan-on ka niini mamatay ka gayod. Apan tugotan ko ikaw sa pagkaon sa bisan unsa nga bunga sa ubang mga kahoy sa tanaman."
\v 18 Miingon si Yahweh nga Dios, "Dili maayo alang niining tawhana ang mag-inusara. Busa buhatan ko siya ug kauban nga angay kaniya." 
\v 19 Nagkuha si Yahweh nga Dios ug yuta ug gihimo niya ang tanang matang sa mga mananap ug mga langgam, ug gidala niya sila ngadto sa tawo aron madungog kung unsang ngalana ang iyang ihatag ngadto kanila. Ug ginganlan sa lalaki ang tanang mananap nga gihimo ni Yahweh. 
\v 20 Unya ginganlan sa lalaki ang tanang matang sa mga mananap, mga langgam, ug mga ihalas nga mga mananap, apan wala niining mga binuhat ang angayan aron makauban sa lalaki.
\v 21 Busa gipakatulog pag-ayo ni Yahweh nga Dios ang lalaki. Samtang natulog ang lalaki, gikuha ni Yahweh ang usa ka gusok sa lalaki. Unya gisirad-an dayon niya ang naabri nga lawas ug giayo kini. 
\v 22 Unya gihimo ni Yahweh ang babaye gikan sa gusok nga iyang gikuha gikan sa lawas sa lalaki, ug gidala niya kini ngadto sa lalaki. 
\v 23 Ang tawo miingon, "Karon ania na gayoy sama kanako! Ang iyang bukog gikan sa usa sa akong mga bukog, ug ang iyang unod gikan sa akong unod. Busa pagatawagon ko siya nga babaye, tungod kay gikan man siya kanako, nga usa ka lalaki."
\v 24 Ang una nga babaye gikuha gikan sa lawas sa lalaki, mao nga sa dihang magminyo ang lalaki ug ang babaye, kinahanglan nilang mobiya sa ilang mga ginikanan. Ang lalaki makig-ipon sa iyang asawa, aron nga silang duha mahimong usa ka tawo. 
\v 25 Bisan tuod ang lalaki ug ang iyang asawa hubo, wala sila maulaw nga hubo sila.

\c 3 
\v 1 Karon ang bitin mao ang pinakalimbongan sa tanang ihalas nga mga mananap nga gibuhat ni Yahweh nga Dios. Ang bitin miingon sa babaye, "Tinuod ba nga nagsulti ang Dios kaninyo, 'Ayaw pagkaon sa bisan unsa nga bunga sa kahoy nga anaa dinhi sa tanaman'?" 
\v 2 Ang babaye mitubag, "Ang gisulti sa Dios, 'Ayaw pagkaon sa bunga nga gikan sa kahoy nga anaa sa tungatunga sa tanaman o sa paggunit niini. Kung inyo kanang pagabuhaton, mamatay kamo. 
\v 3 Apan makakaon kamo sa bunga sa ubang mga kahoy.'"
\v 4 Ang bitin miingon ngadto sa babaye, "Dili, dili gayod kamo mamatay. 
\v 5 Gisulti lamang kana sa Dios tungod kay nasayod siya nga sa dihang mokaon kamo sa bunga gikan nianang kahoya, makasabot kamo sa bag-ong mga butang. Kini sama nga maabli ang inyong mga mata, ug masayod kamo kung unsa ang maayo nga buhaton ug kung unsa ang daotan nga buhaton, sama sa Dios." 
\v 6 Nakita sa babaye nga ang bunga niana nga kahoy lamiang kan-on, ug maanindot kaayo kini. Gitinguha niya kini tungod kay naghunahuna siya nga makahimo kini kaniya nga maalamon. Busa mipupo siya ug bunga ug gikaon kini. Unya gihatagan niya ang iyang bana, ug gikaon niya kini.
\v 7 Dihadiha dayon daw naabli ang ilang mga mata, ug nasayran nila nga sila hubo, mao nga naulaw sila. Busa mikuha sila ug mga dahon sa igera ug gihimo nila kining tapis aron pangtabon sa ilang mga kaugalingon. 
\v 8 Sa pagkahapon, sa dihang mihaguros ang bugnaw nga hangin, nadunggan nila ang kasikas ni Yahweh nga Dios samtang nagalakaw siya sa tanaman. Busa mitago sa kasagbotan didto sa tanaman ang lalaki ug ang iyang asawa, aron nga dili sila makita ni Yahweh nga Dios.
\v 9 Apan gitawag ni Yahweh nga Dios ang lalaki, nagaingon ngadto kaniya, "Nganong nagsulay ka man sa pagtago gikan kanako?" 
\v 10 Mitubag ang lalaki, "Nadungog ko ang kasikas sa imong paglakaw sa tanaman, ug hubo ako, mao nga nahadlok ako ug mitago gikan kanimo." 
\v 11 Miingon ang Dios, "Giunsa man nimo pagkahibalo nga ikaw hubo? Tingali tungod kini kay mikaon ka sa bunga nga gikan sa kahoy nga akong gisulti kanimo, "Ayaw kaonon ang iyang bunga.' Mao ba kana ang imong gibuhat?"
\v 12 Miingon ang lalaki, "Gihatag mo kining babaye kanako aron akong makauban. Siya ang naghatag kanako sa bunga nga gikan nianang kahoya, busa gikaon ko kini." 
\v 13 Unya miingon si Yahweh nga Dios sa babaye, "Nganong gibuhat mo man kanang butanga?" Mitubag ang babaye, "Gikaon ko kini tungod kay ang bitin milimbong kanako."
\v 14 Unya miingon si Yahweh nga Dios ngadto sa bitin, "Tungod kay imo kining gibuhat, sa tanan nga binuhing mga mananap ug ihalas nga mga mananap, ikaw lamang ang akong pagatunglohon. Tungod niini, ikaw ug ang tanang mga bitin mokamang sa yuta gamit ang inyong tiyan, ug mao nga samtang buhi ka pa ang imong pagakan-on adunay hugaw. 
\v 15 Akong himoon nga ikaw ug ang babaye magkaaway, ug ang imong mga kaliwatan ug ang iyang mga kaliwatan magkaaway. Paakon nimo ang tikod sa iyang tiil, apan dugmokon niya ang imong ulo."
\v 16 Unya miingon si Yahweh ngadto sa babaye, "Himoon ko nga sakit kaayo alang kanimo ang pagpanganak. Gustohon nimo nga makauban ang imong bana, apan siya modumala kanimo."
\v 17 Unya miingon siya ngadto sa lalaki, "Naminaw ka sa gisulti sa imong asawa, ug mikaon ka sa bunga sa kahoy nga gisugo ko kanimo, 'Ayaw kini kaonon.' Busa himoon ko nga lisod ang pagtubo sa mga tanom sa yuta tungod sa imong gibuhat. Maningkamot ka sa pagtrabaho aron makakuha ka ug abot gikan sa yuta aron makaon. 
\v 18 Ang mga sampinit ug mga kudyapa ug ang ubang mga sagbot motubo ug mopugong sa pagtubo sa imong gipangtanom. Ug sa pagkaon, mokaon ka lamang kung unsa ang mitubo diha sa imong kaumahan. 
\v 19 Sa tibuok nimong kinabuhi pagasington ka sa pagtrabaho aron makakaon. Ug ikaw mamatay, ug ang imong lawas ilubong sa yuta. Gihimo ko ikaw gikan sa yuta, busa ang imong lawas mahimong yuta pag-usab."
\v 20 Ang lalaki, nga ang ngalan Adan, ginganlan ang iyang asawa ug Eva, nga nagpasabot "buhi" tungod kay siya man ang nahimong katigulangan sa tanang mga tawo. 
\v 21 Unya mipatay si Yahweh nga Dios ug pipila ka mga mananap ug naghimo ug sinina gikan sa mga panit niini alang kang Adan ug sa iyang asawa.
\v 22 Unya miingon si Yahweh nga Dios, "Tan-awa! Kadtong duha nahimo na nga sama kanato tungod kay nasayod na sila kung unsa ang maayo ug unsa ang daotan nga buhaton. Busa karon, dili na maayo kung sila makakab-ot ug makapupo ug makakaon sa bunga nga gikan sa kahoy nga makahimo sa mga tawo nga mokaon niini nga mabuhi sa kahangtoran!" 
\v 23 Busa gipapahawa ni Yahweh nga Dios ang lalaki ug ang iyang asawa gikan sa tanaman sa Eden. Gibuhat ni Yahweh nga Dios si Adan gikan sa yuta, ug gipugos niya siya sa pagdaro sa yuta. 
\v 24 Human sila gipapahawa ni Yahweh nga Dios, nagbutang siya ug kerubin ug nagadilaab nga espada nga nagtuyoktuyok didto sa sidlakang bahin sa tanaman, aron sa pag-atang sa agianan, aron nga ang mga tawo dili na makabalik sa kahoy nga makahimo sa tanan nga mokaon sa bunga niini nga mabuhi hangtod sa kahangtoran.

\c 4 
\v 1 Nakigdulog si Adan sa iyang asawa nga si Eva, ug namabdos siya ug nanganak ug batang lalaki nga iyang ginganlan ug Cain, nga nagpasabot "nakabaton," tungod kay siya miingon, "Tungod sa tabang ni Yahweh nakabaton ako ug anak nga lalaki." 
\v 2 Human sa pipila ka panahon nakabaton na usab siya ug laing anak nga lalaki, ug ginganlan niya siya ug Abel. Sa pagkadako na sa mga bata, si Abel nag-atiman ug karnero ug mga kanding, ug si Cain nahimong mag-uuma.
\v 3 Usa ka adlaw miani si Cain ug pipila sa iyang mga tinanom ug gidala niya kini kang Yahweh ingon nga halad ngadto kaniya, 
\v 4 ug mikuha si Abel ug pipila ka unang nati nga gianak sa mga karnero gikan sa panon ug gipatay kini, ingon nga halad, ug gihatag kang Yahweh ang pinakatambok nga bahin, nga mao ang pinakamaayong bahin. Nahimuot si Yahweh kang Abel ug sa iyang halad, 
\v 5 apan wala siya nahimuot kang Cain ug sa iyang halad. Busa nasuko pag-ayo si Cain, ug nagmug-ot.
\v 6 Miingon si Yahweh ngadto kang Cain, "Dili ka angay nga masuko! Dili ka angay nga magmug-ot sama niana! 
\v 7 Kung imong gibuhat kung unsa ang insakto, dawaton ko ikaw. Apan kung wala nimo buhata kung unsa ang maayo, ang daotan nga buot nimong buhaton motukob kanimo, sama sa liyon nga naghulat sa gawas sa imong pultahan aron sa pag-ataki kanimo. Ang imong tinguha nga magpakasala buot nga modumala kanimo, apan kinahanglan nga pugngan mo kini."
\v 8 Apan usa ka adlaw, miingon si Cain sa iyang manghod nga lalaki nga si Abel, "Kuyog kanako sa kaumahan." Busa miadto sila. Ug sa dihang anaa na sila sa kaumahan, dihadiha giataki ni Cain ang iyang igsoon nga si Abel ug gipatay siya. 
\v 9 Unya, bisan tuod ug nasayod na si Yahweh kung unsa ang gibuhat ni Cain, miingon siya ngadto kang Cain, "Nasayod ka ba kung hain ang imong manghod nga si Abel?" Mitubag si Cain, "Wala, wala ako masayod. Dili nako trabaho ang pagbantay sa akong manghod!"
\v 10 Miingon si Yahweh, "Makalilisang ang imong gihimo! Ang dugo sa imong igsoon nga mituhop sa yuta naghukom nga ikaw sad-an. 
\v 11 Imong gipatay ang imong manghod, ug karon ang yuta nga natuhopan sa dugo sa imong manghod dili na modawat kanimo ug ang imong kahago sa pag-uma mapakyas. 
\v 12 Sa dihang modaro ka sa yuta aron sa pagtanom, gamay na lamang ang ihatag sa yuta kanimo. Magpadayon ka sa paglatagaw sa kalibotan, ug walay dapit nga kanunay mapuy-an."
\v 13 Mitubag si Cain kang Yahweh, "Ang imong pagsilot kanako sobra ra sa akong makaya. 
\v 14 Imo akong papahawaon gikan sa yuta nga ako nang gidaro, ug dili na gayod ako makaduol sa imong presensiya. Dugang pa niana, kanunay ako nga maglatagaw sa kalibotan ug walay dapit nga kanunay mapuy-an, ug pagapatyon ako ni bisan kinsa nga makakita kanako." 
\v 15 Apan miingon si Yahweh kaniya, "Dili, dili kana mahitabo. Butangan ko ikaw ug patik aron sa pagpahimangno sa tanan nga makakita kanimo nga silotan nako siya pag-ayo kung iya kang patyon. Silotan ko kanang tawhana sa pito ka pilo labaw pa sa akong pagsilot kanimo." Unya gibutangan ni Yahweh si Cain ug patik.
\v 16 Busa mibiya si Cain kang Yahweh ug miadto sa yuta nga ginganlan ug Nod ug didto mipuyo, nga nagpasabot 'naglatagaw,' nga anaa sa sidlakang bahin sa Eden. 
\v 17 Sa wala madugay, nakigdulog si Cain sa iyang asawa, ug namabdos siya ug nakaanak ug batang lalaki, nga iyang ginganlan ug Enoc. Unya misugod pagtukod si Cain ug siyudad, ug iyang ginganlan ang siyudad ug 'Enoc,' sama sa ngalan sa iyang anak nga lalaki.
\v 18 Midako na si Enoc ug naminyo ug nahimong amahan sa anak nga lalaki nga ginganlan niya ug Irad. Sa dihang midako na si Irad nahimo siyang amahan sa anak nga lalaki nga ginganlan niya ug Mehujael. Si Mehujael midako ug nahimong amahan sa anak nga lalaki nga ginganlan niya ug Methushael. Midako si Methushael ug nahimong amahan ni Lamec. 
\v 19 Sa dihang midako na si Lamec nakaminyo siya ug duha ka babaye. Ang ngalan sa usa mao si Ada ug ang usa si Zila.
\v 20 Nanganak si Ada ug batang lalaki nga ginganlan ug Jabal. Sa wala madugay, si Jabal ang unang tawo nga nahimong mipuyo sa mga tolda tungod kay nagapanaw siya sa nagkalainlaing dapit sa pag-atiman sa mga kahayopan. 
\v 21 Ang iyang manghod nga lalaki ginganlan ug Jubal. Siya ang unang tawo nga mibuhat ug alpa ug plawta. 
\v 22 Ang laing asawa ni Lamec nga si Zila nanganak ug batang lalaki nga iyang ginganlan ug Tubal Cain. Sa wala madugay nakahibalo siya unsaon pagbuhat ug mga butang nga hinimo gikan sa bronse ug puthaw. Ang ngalan sa manghod nga babaye ni Tubal Cain mao si Naama.
\v 23 Usa ka adlaw giingnan ni Lamec ang iyang duha ka asawa, "Ada ug Zila, akong duha ka mga asawa, paminaw kamo pag-ayo sa kung unsa ang akong isulti. Usa ka batan-ong lalaki ang nagsumbag ug nagsamad kanako, busa ako siyang gipatay. 
\v 24 Miingon si Yahweh sa dugay na nga panahon nga manimalos siya ug silotan niya ang si bisan kinsa nga mopatay kang Cain sa pito ka pilo labaw pa sa pagsilot niya kang Cain. Busa si bisan kinsa nga mosulay sa pagpatay kanako, mamahimong silotan siya labaw pa sa 77 ka pilo."
\v 25 Padayong nakigdulog si Adan sa iyang asawa, ug namabdos na usab siya ug nakaanak ug laing batang lalaki, nga iyang ginganlan ug Set. Siya miingon, "Nganlan ko siya ug Set tungod kay gihatagan ako sa Dios ug laing anak aron magpuli kang Abel, kay gipatay man siya ni Cain." 
\v 26 Sa dihang midako na si Set, nahimo siyang amahan sa anak nga lalaki ug ginganlan niya kini ug Enos. Nianang panahona nagsugod ang mga tawo sa pagsimba kang Yahweh.

\c 5 
\v 1 Mao kini ang listahan sa mga kaliwat nga gikan kang Adan. Sa dihang gibuhat sa Dios ang mga tawo, gibuhat niya sila nga sama kaniya sa daghang pamaagi. 
\v 2 Nagbuhat siya ug usa ka lalaki ug usa ka babaye. Gipanalanginan niya sila, ug sa adlaw nga gibuhat niya sila, gitawag niya sila nga 'mga tawo.'
\v 3 Sa dihang nagpanuigon na si Adan ug 130, nahimo siyang amahan sa usa ka anak nga lalaki nga sama kaniya. Mao kana ang anak nga lalaki nga ginganlan niya ug Set. 
\v 4 Human matawo si Set, nagkinabuhi pa si Adan ug dugang 800 ka tuig, ug niadtong mga tuiga nahimo pa siyang amahan sa uban pang anak nga mga lalaki ug mga babaye. 
\v 5 Nagkinabuhi si Adan ug 930 ka tuig, ug unya namatay siya.
\v 6 Sa dihang nagpanuigon na si Set ug 105, nahimo siyang amahan ni Enos. 
\v 7 Human matawo si Enos, nagkinabuhi pa si Set ug dugang 807 ka tuig, ug nahimong amahan sa uban pang anak nga mga lalaki ug mga babaye. 
\v 8 Nagkinabuhi si Set ug 912 ka tuig, ug unya namatay siya.
\v 9 Sa dihang nagpanuigon na si Enos ug 90, nahimo siya nga amahan ni Kenan. 
\v 10 Human matawo si Kenan, nagkinabuhi pa si Enos ug dugang 815 ka tuig ug nahimo pa siyang amahan sa uban pang anak nga mga lalaki ug mga babaye. 
\v 11 Nagkinabuhi si Enos ug 905 ka tuig, ug unya namatay siya.
\v 12 Sa dihang nagpanuigon na si Kenan ug 70, nahimo siyang amahan ni Mahalalel. 
\v 13 Human matawo si Mahalalel, nagkinabuhi pa si Kenan ug dugang 840 ka tuig ug nahimong amahan sa uban pang anak nga mga lalaki ug mga babaye. 
\v 14 Nagkinabuhi si Kenan ug 910 ka tuig, ug unya namatay siya.
\v 15 Sa dihang nagpanuigon na si Mahalalel ug 65, nahimo siyang amahan ni Jared. 
\v 16 Human matawo si Jared, nagkinabuhi pa si Mahalalel ug dugang 830 ka tuig ug nahimong amahan sa uban pang anak nga mga lalaki ug mga babaye. 
\v 17 Nagkinabuhi si Mahalalel ug 895 ka tuig, ug unya namatay siya.
\v 18 Sa dihang nagpanuigon na si Jared ug 162, nahimo siyang amahan ni Enoc. 
\v 19 Nagkinabuhi pa si Jared ug 800 ka tuig human matawo si Enoc, ug nahimo siyang amahan sa uban pang anak nga mga lalaki ug mga babaye. 
\v 20 Nagkinabuhi si Jared ug 962 ka tuig, ug unya namatay siya.
\v 21 Sa dihang nagpanuigon na si Enoc ug 65, nahimo siyang amahan ni Metusela. 
\v 22 Nagkinabuhi si Enoc nga adunay suod nga relasyon sa Dios sulod sa 300 ka tuig human matawo si Metusela, ug nahimo siyang amahan sa uban pang anak nga mga lalaki ug mga babaye. 
\v 23 Nagkinabuhi si Enoc ug 365 ka tuig. 
\v 24 Aduna siyay suod nga relasyon sa Dios, ug usa ka adlaw niana nahanaw siya, tungod kay gikuha man siya sa Dios aron makig-uban kaniya.
\v 25 Sa dihang nagpanuigon na si Metusela ug 187, nahimo siyang amahan ni Lamec. 
\v 26 Nagkinabuhi pa si Metusela ug 782 ka tuig human matawo si Lamec, ug nahimo siyang amahan sa uban pang anak nga mga lalaki ug mga babaye. 
\v 27 Nagkinabuhi si Metusela ug 969 ka tuig, ug unya namatay siya.
\v 28 Sa dihang nagpanuigon na si Lamec ug 182, nahimo siyang amahan sa usa ka anak nga lalaki, 
\v 29 nga ginganlan niya ug Noe, tungod kay, sama sa iyang giingon, "Magdala siya kanato ug kahupayan gikan sa tanang hilabihang buluhaton nga atong ginabuhat aron makakuha kita ug pagkaon gikan sa yuta nga gitunglo ni Yahweh."
\v 30 Nagkinabuhi pa si Lamec ug 595 ka tuig human matawo si Noe ug nahimong amahan sa uban pang anak nga mga lalaki ug mga babaye. 
\v 31 Nagkinabuhi si Lamec ug 777 ka tuig, ug unya namatay siya.
\v 32 Sa dihang nagpanuigon na si Noe ug 500, nahimo siyang amahan sa mga anak nga lalaki nga ginganlan ug Sem, Ham, ug Jafet.

\c 6 
\v 1 Sa dihang nagsugod ug panaghan ang katawhan sa tibuok kalibotan, ug daghang anak nga mga babaye ang natawo, 
\v 2 nakita sa pipila ka mga langitnong binuhat nga maanyag kaayo ang mga babaye. Busa gikuha nila ang ilang napilian aron mahimong mga asawa. 
\v 3 Unya miingon si Yahweh, "Ang akong gininhawa dili magpabilin sa mga tawo, nga maoy hinungdan nga mabuhi sila sa kahangtoran. Hinimo sila sa huyang nga unod. Dili sila mabuhi nga molapas pa ug 120 ka tuig una sila mamatay."
\v 4 Sa dihang nakigdulog ang mga langitnong binuhat sa mga anak nga babaye sa mga tawo, nakabaton sila ug mga anak. Mao kini ang mga dagkong tawo nga nagpuyo sa kalibotan nianang panahon ug sa umaabot usab. Kini nga mga dagkong tawo hawod nga mga maggugubat; ilado sila nga mga lalaki kaniadto.
\v 5 Nakita ni Yahweh nga hilabihan na kaayo ka daotan ang katawhan sa kalibotan, ug nagapadayon sila sa ilang daotang mga tinguha. 
\v 6 Nagbasol si Yahweh nga gibuhat niya ang mga tawo sa kalibotan ug nakasubo kini kaniya.
\v 7 Busa miingon si Yahweh, "Pagalaglagon ko ang tanang tawo nga akong gibuhat. Pagalaglagon ko usab ang tanang dagkong mga mananap ug ang mga binuhat nga nagakamang ibabaw sa yuta ug ang mga langgam. Walay mabilin kanila sa kalibotan, tungod kay nagmahay ako nga ako silang gibuhat." 
\v 8 Apan gikahimut-an ni Yahweh si Noe.
\v 9 Mao kini ang nahitabo: si Noe usa ka tawo nga matarong. Walay tawo nga nagpuyo niadtong panahona nga makasaway kaniya. Nagkinabuhi si Noe nga adunay suod nga relasyon sa Dios. 
\v 10 Nahimong amahan si Noe sa tulo ka mga anak nga lalaki: sila Sem, si Ham, ug si Jafet.
\v 11 Nakita sa Dios nga ang tanan sa kalibotan hilabihan kaayo ka daotan, ug bisan asa sa kalibotan, nagbuhat ug daotan ang mga katawhan ngadto sa uban. 
\v 12 Nakita sa Dios ang tanan ug nakita niya kung unsa ka daotan ang mga tawo, tungod kay ang tanang tawo sa kalibotan nagsugod sa paggawi sa daotang pamaagi.
\v 13 Busa ang Dios miingon kang Noe, "Nakahukom ako nga pagalaglagon ang tanang tawo, tungod kay ang tanang tawo sa tibuok kalibotan nagbuhat man ug daotan ngadto sa matag-usa. Busa ako silang pagalaglagon ingon man ang tanan nga anaa sa kalibotan. 
\v 14 Pagbuhat ug dakong arka alang sa imong kaugalingon nga gikan sa kahoy nga cipros. Buhati kini ug mga lawak sa sulod niini. Buliti ug alkitran ang gawas ug ang sulod niini aron dili kini masudlan ug tubig. 
\v 15 Ingon niini ang kinahanglang nimong buhaton: kinahanglan nga 138 ka metros ang gitas-on niini, 23 ka metros ang gilapdon, ug 14 ka metros ang kahabugon.
\v 16 Buhati ug atop ang arka. Binli ug mga tunga sa metros taliwala sa mga dingding sa arka ug sa atop niini aron makasulod ang hangin ug ang kahayag. Buhati kini ug tulo ka andana sa sulod, ug buhati ug pultahan sa kilid niini. 
\v 17 Paminaw pag-ayo! Palunopan ko ang kalibotan nga maoy maglaglag sa tanang may kinabuhi ilalom sa kawanangan. Ang tanan nga anaa sa kalibotan mangamatay.
\v 18 Apan magahimo ako ug kasabotan uban kanimo. Ikaw ug ang imong asawa, ang imong mga anak nga lalaki ug ang ilang mga asawa mosakay sa arka. 
\v 19 Kinahanglan usab nga modala ka ug duha sa tanang buhing binuhat, usa ka baye ug usa ka laki, uban kanimo sa arka, aron nga mabuhi usab sila.
\v 20 Mokuyog kanimo ang duha sa matag binuhat aron sila mabuhi uban kanimo. Lakip niini ang duha sa matag matang sa mga langgam ug duha sa matag matang sa dagkong mga mananap ug duha sa matag matang sa mga binuhat nga nagakamang ibabaw sa yuta. 
\v 21 Kinahanglan usab nga ikaw magdala ug pipila ka matang sa mga pagkaon nga gikinahanglan ninyo ug niining tanang binuhat nga may kinabuhi, ug ipundo kini sa arka." 
\v 22 Busa gibuhat ni Noe ang tanan nga giingon sa Dios kaniya.

\c 7 
\v 1 Unya miingon si Yahweh kang Noe, "Nakita ko nga sa tanang mga tawo nga buhi karon, ikaw lang ang kanunay nagbuhat ug matarong. Busa buot nako nga ikaw ug ang imong tibuok pamilya mosulod sa arka. 
\v 2 Pagdala ug pito ka parisan sa matag matang sa mananap nga akong giingon nga akong dawaton ingon nga halad. Pagdala ug pito ka mga laki ug pito ka mga baye. Pagdala usab ug usa ka laki ug usa ka baye gikan sa tanang matang sa mga mananap nga akong giingon nga dili nako dawaton ingong nga halad. 
\v 3 Pagdala usab ug pito ka pares sa matag matang sa langgam aron magpabilin nga buhi ang ilang kaliwat sa tibuok kalibotan.
\v 4 Buhata kini tungod kay pito ka adlaw gikan karon paulanon ko ang tibuok kalibotan. Paulanon ko kini sulod sa 40 ka adlaw ug gabii. Niini nga paagi, pagalaglagon ko ang tanang butang nga akong gibuhat dinhi sa kalibotan." 
\v 5 Gibuhat ni Noe ang tanan nga gisugo ni Yahweh nga iyang buhaton.
\v 6 Nagpangidaron si Noe ug 600 ka tuig sa dihang miabot ang lunop sa kalibotan. 
\v 7 Sa wala pa miulan, misulod na sa arka si Noe ug ang iyang asawa ug ang iyang mga anak nga lalaki ug ang mga asawa sa iyang mga anak aron makalingkawas sa lunop.
\v 8 Managpares sa mga mananap, kadtong giingon sa Dios nga iyang dawaton sa paghalad ug kadtong dili niya dawaton sa paghalad, ug managpares sa mga langgam ug managpares sa tanang matang sa binuhat nga nagakamang sa yuta, 
\v 9 mga laki ug baye, miduol kang Noe ug misulod sa arka, sumala sa gisugo sa Dios nga ilang buhaton. 
\v 10 Human sa pito ka adlaw, misugod na ang ulan ug misugod na ang paglunop sa kalibotan.
\v 11 Sa dihang nagpangidaron si Noe ug 600 ka tuig, sa ika-17 nga adlaw sa ikaduhang bulan, mibuhagay ang tanang tubig nga gikan sa kinahiladman sa yuta, ug misugod na ang hilabihan kakusog nga ulan nga daw sama kini nga adunay naabri nga tinubdan sa tubig ngadto sa langit. 
\v 12 Nagpadayon ang ulan sulod sa 40 ka adlaw ug gabii.
\v 13 Sa adlaw nga misugod na ang ulan, misulod si Noe sa arka uban ang iyang asawa, ug ang iyang tulo ka anak nga mao sila Sem, si Ham, ug Jafet, ug ang ilang mga asawa. 
\v 14 Sila ug ang pipila ka matang sa mga ihalas nga mananap, ug matag matang sa binuhing mga mananap, ug matag matang sa binuhat nga nagakamang sa yuta, ug matag matang sa mga langgam, ug uban pang mga binuhat nga adunay mga pako, silang tanan misulod sa arka.
\v 15 Miduol kang Noe ang matag pares sa tanang matang sa mga mananap ug nanulod sila sa arka. 
\v 16 Adunay laki ug baye sa matag matang sa binuhat ang miduol kang Noe, sama sa giingon sa Dios nga ilang buhaton. Sa dihang anaa na silang tanan sa arka, gisirad-an na ni Yahweh ang pultahan.
\v 17 Mipadayon ang pag-ulan sulod sa 40 ka adlaw ug midako ang lunop ug milutaw ang arka ibabaw sa yuta. 
\v 18 Naghaguros ang tubig sa kayutaan ug nagkaanam-anam kini ug kalawom, ug milutaw ang arka ibabaw sa tubig.
\v 19 Hilabihan gayod ang pagtaas sa tubig ug gilapawan niini ang kabukiran ug ang tanan nga anaa ilalom sa kalangitan. 
\v 20 Nalapawan usab bisan pa ang kinatas-ang kabukiran ug milapas kini sa unom ka metros nga tubig.
\v 21 Tungod niini, nangamatay ang tanang may kinabuhi sa kalibotan. Lakip na niini ang mga langgam, ang binuhi nga mga mananap, ang ihalas nga mga mananap, ug ang tanang mga binuhat nga nagakamang sa yuta, lakip na ang tanang katawhan. 
\v 22 Nangamatay ang tanang binuhat nga may gininhawa nga nagpuyo sa yuta.
\v 23 Sa ingon niini nga paagi nangahanaw ang tanang binuhat nga may kinabuhi sa kalibotan—ang mga tawo, ang dagko nga mga mananap, ang mga binuhat nga nagakamang, ug ang mga langgam. Si Noe lamang ug ang iyang mga kauban didto sa arka ang nahibilin nga buhi. 
\v 24 Nagpabilin ang lunop sa kalibotan sulod sa 150 ka adlaw.

\c 8 
\v 1 Apan wala hikalimti sa Dios si Noe, ug ang tanang mga ihalas nga mananap ug tanang matang sa binuhi nga mga mananap nga kauban niya sa arka. Busa usa ka adlaw gipahuros sa Dios ang hangin sa tibuok kalibotan, hinungdan nga naghinay-hinay ug kahubas ang tubig. 
\v 2 Gipahunong sa Dios ang pagbugwak sa mga tubig nga anaa sa kinahiladman sa yuta, ug gisirad-an usab niya ang tuboran sa tubig gikan sa langit busa mihunong na ang pag-ulan. 
\v 3 Naghinay-hinay ug kahubas ang tubig sa kalibotan. Sa ika-150 ka adlaw human nagsugod ang lunop, daghang tubig na ang nawala.
\v 4 Sa ika-17 nga adlaw sa ikapitong bulan, nakapatong na ang arka sa usa sa kabungtoran sa rehiyon sa Ararat. 
\v 5 Nagpadayon sa paghubas ang tubig hangtod nga nakita na ang tumoy sa mga kabukiran, sa unang adlaw sa ika-10 nga bulan nianang tuiga.
\v 6 Paglabay sa 40 ka adlaw, giablihan ni Noe ang bintana sa arka nga iyang gibuhat sa kilid sa arka ug gibuhian niya ang uwak. 
\v 7 Naglupad-lupad ang uwak hangtod nga nahubas na ang tubig nga anaa ibabaw sa yuta.
\v 8 Busa gibuhian ni Noe ang salampati aron mahibaloan niya kung mihubas na ba gayod ang tanang tubig sa yuta. 
\v 9 Apan walay nakit-ang lugar ang salampati aron iyang matugpahan, busa mibalik siya kang Noe ngadto sa arka, tungod kay nalukop pa gihapon sa tubig ang tibuok kalibotan. Busa gipatugdon ni Noe ang salampati sa iyang kamot ug gisulod kini ug balik sa arka.
\v 10 Naghulat si Noe ug pito pa ka adlaw. Unya gibuhian niya pag-usab ang salampati. 
\v 11 Sa pagkagabii nianang adlawa mibalik ang salampati kaniya ug sa wala damha adunay dahon sa olibo sa sungo niini. Busa nahibaloan ni Noe nga nahubas na gayod ang tubig nga anaa sa yuta. 
\v 12 Naghulat na usab si Noe ug lain pang pito ka adlaw. Unya gibuhian niya pag-usab ang salampati, apan niadtong higayona wala na kini mibalik kaniya.
\v 13 Karon si Noe 601 na ka tuig. Mihubas na sa hingpit ang tubig sa unang adlaw sa unang bulan nianang tuiga. Gikuha ni Noe ang tabon sa arka, ug natingala siya sa pagkakita niya nga nagsugod na ug kauga ang yuta. 
\v 14 Ug sa ika-27 nga adlaw sa ikaduhang bulan, hingpit na nga nauga ang yuta.
\v 15 Unya miingon ang Dios kang Noe, 
\v 16 "Gawas na sa arka, uban sa imong asawa, sa imong mga anak, ug sa ilang mga asawa. 
\v 17 Pagawasa uban kaninyo ang tanang mga langgam, ang binuhing mga mananap, ug ang tanang matang sa binuhat nga nagakamang sa yuta, aron managhan sila pag-ayo ug malukop nila ang tibuok kalibotan."
\v 18 Busa mibiya si Noe sa arka, uban sa iyang asawa, sa iyang mga anak, ug sa ilang mga asawa. 
\v 19 Unya ang tanang mga binuhat, lakip na ang tanang matang sa mananap nga nagakamang sa yuta, ang tanang mga langgam, ug ang tanang matang sa mananap nga nagalihok sa kalibotan. Nanggawas sila nga nagkapundok sumala sa ilang matang.
\v 20 Unya nagbuhat si Noe ug halaran alang kang Yahweh. Mikuha siya ug pipila ka mga mananap ug mga langgam nga takos aron ihalad ug gipatay kini. Unya gisunog niya kini nga tibuok ngadto sa halaran. 
\v 21 Sa dihang nasimhotan ni Yahweh ang kahumot niini, nahimuot siya sa halad. Unya miingon siya sa iyang kaugalingon, "Dili ko na pagalaglagon ang tanang butang nga anaa sa kalibotan tungod sa daotang binuhatan sa mga tawo. Bisan pa ug daotan ang anaa sa hunahuna sa tanang tawo gikan pa sa ilang pagkabata, dili ko na laglagon pag-usab ang tanang buhing binuhat, sama sa akong gibuhat karon. 
\v 22 Hangtod anaa pa ang kalibotan, ang panahon sa tingtanom ug ang panahon sa ting-ani, ang panahon sa katugnaw ug sa kainit, ang panahon sa ting-init ug ting-tugnaw, ug ang adlaw ug gabii magpadayon."

\c 9 
\v 1 Unya gipanalanginan sa Dios si Noe ug ang iyang mga anak nga lalaki. Miingon siya kanila, "Gusto ko nga manganak kamo ug daghan nga maoy magpuyo sa tibuok kalibotan." 
\v 2 Mangahadlok pag-ayo kaninyo ang tanang dagkong mga mananap sa kalibotan, ang tanang kalanggaman, ang tanang matang sa binuhat nga nagakamang sa yuta, ug ang tanang mga isda. Ibutang ko sila ilalom sa inyong katungod.
\v 3 Kaniadto gitugotan ko kamo nga mokaon sa lunhaw nga mga tanom, apan karon mamahimo na kamong mokaon sa tanang buhi ug nagalihok. 
\v 4 Apan kinahanglan nga dili kamo mokaon sa karne nga adunay dugo niini, tungod kay ang kinabuhi anaa man sa dugo.
\v 5 Silotan ko ang bisan unsang binuhat nga mopatay ug tawo—ug manubag sila kang Yahweh—bisan pa kung mananap kini o tawo. Gimando ko nga ang mga mopatay kinahanglan nga mag-antos alang sa ilang mga sala ug bayran kini sa ilang kaugalingong kinabuhi. Bisan pa ug mananap ang makapatay ug tawo, kinahanglang kuhaon usab ang kinabuhi nianang mananapa tungod kay gikuha man niini ang kinabuhi sa tawo. 
\v 6 Tungod kay gibuhat ko ang tawo aron mahisama sa akong kaugalingon. Busa ipatuman ko gayod nga kung adunay mopatay ug tawo, kinahanglan nga patyon usab siya sa lain pang tawo. Si bisan kinsa nga moula sa dugo sa uban kinahanglan nga mawad-an usab siya sa iyang kaugalingong dugo. 
\v 7 Alang kaninyo, gusto ko nga makabaton kamo ug daghang mga anak, aron nga sila ug ang ilang mga kaliwatan magpuyo sa tibuok kalibotan."
\v 8 Miingon usab ang Dios kang Noe ug sa iyang mga anak nga lalaki, 
\v 9 "Paminaw pag-ayo. Magbuhat ako karon ug pakigsaad uban kaninyo ug sa inyong mga kaliwatan, 
\v 10 ug sa tanang buhing binuhat nga anaa uban kaninyo, nga buhi—lakip ang mga langgam, ang binuhi nga mga mananap, ug ang ihalas nga mga mananap—ang tanang binuhat nga mananap nga may kinabuhi sa kalibotan nga migawas uban kaninyo gikan sa arka.
\v 11 Mao kini ang pakigsaad nga akong pagabuhaton uban kaninyo: dili ko na gayod laglagon pag-usab ang tanang may kinabuhi pinaagi sa lunop, o laglagon ang tanang anaa sa kalibotan pinaagi sa lunop." 
\v 12 Unya miingon ang Dios kaniya, "Mao kini ang timaan nga magpamatuod nga akong tumanon ang pakigsaad nga akong buhaton uban kaninyo ug uban sa tanang buhing binuhat, usa ka pakigsaad nga akong tumanon hangtod sa kahangtoran: 
\v 13 Sa matag karon ug unya magbutang ako ug bangaw sa kawanangan. Mao kini ang timaan sa akong pakigsaad uban kaninyo ug sa tanang anaa sa kalibotan.
\v 14 Sa dihang akong paulanon, ug ang bangaw motungha sa kawanangan, 
\v 15 magpahinumdom kini kanako mahitungod sa saad nga akong gibuhat uban kaninyo ug sa tanang buhing binuhat, ang akong saad nga wala na gayo'y lunop nga molaglag sa tanang buhing binuhat.
\v 16 Kung adunay bangaw sa kawanangan, makita ko kini, ug makahunahuna ako mahitungod sa pakigsaad nga akong gibuhat sa tanang buhing binuhat nga anaa ibabaw sa kalibotan, usa ka saad nga akong tumanon hangtod sa kahangtoran." 
\v 17 Unya miingon ang Dios kang Noe, "Ang bangaw maoy timaan sa pakigsaad nga akong gibuhat uban sa tanang buhing binuhat nga anaa sa kalibotan."
\v 18 Ang mga anak ni Noe nga lalaki nga migawas gikan sa arka mao si Sem, si Ham, ug si Jafet. Si Ham nahimong amahan ni Canaan. 
\v 19 Ang tanang katawhan niining kalibotana naggikan sa tulo ka mga anak ni Noe nga lalaki.
\v 20 Nagsugod si Noe sa pag-uma sa yuta. Nagtanom siya ug ubas. 
\v 21 Human sila nakaani ug ubas, nagbuhat siya ug bino gikan niini. Usa ka adlaw, sa dihang nakainom siya ug daghang bino, nahubog siya, ug hubo siya nga naghigda didto sa iyang tolda.
\v 22 Si Ham, nga amahan ni Canaan, nakita nga hubo ang iyang amahan nga naghigda sa tolda. Busa migawas siya ug iyang gisultihan ang iyang duha ka mga igsoon sa iyang nakita. 
\v 23 Unya nagkuha si Sem ug Jafet ug dako nga panapton ug gibutang kini sa ilang likod ug naglakaw nga nagtalikod paingon sa tolda. Gitabonan nila ug panapton ang hubo nga lawas sa ilang amahan. Nilingi sila sa pikas bahin ug wala mitan-aw sa ilang amahan, busa wala nila siya nakita nga hubo.
\v 24 Sa dihang nakamata ug nahuwasan na si Noe, nahibaloan niya ang gihimo sa iyang kinamanghorang anak nga si Ham. 
\v 25 Miingon siya, "Tungluhon nako ang anak nga lalaki ni Ham, nga si Canaan, ingon man ang iyang mga kaliwatan. Mahimo silang mga ulipon sa ilang mga uyoan.
\v 26 Gidayeg ko si Yahweh, nga maoy gidayeg ni Sem. Hinaot nga ang mga kaliwatan ni Canaan mahimong mga sulugoon sa mga kaliwatan ni Sem. 
\v 27 Apan hinaot unta nga padak-on sa Dios ang nahisakopan ni Jafet. Tugotan unta niya ang mga kaliwatan ni Jafet nga mopuyo nga malinawon uban sa mga kaliwatan ni Sem. Hinaot nga ang mga kaliwatan ni Canaan mahimong ilang mga ulipon."
\v 28 Human sa baha nabuhi pa si Noe ug 350 ka tuig. 
\v 29 Namatay siya sa dihang nagpangidaron siya ug 950 ka tuig.

\c 10 
\v 1 Mao kini ang mga kaliwatan sa mga anak ni Noe nga lalaki, nga sila si Ham, si Sem, ug si Jafet. Nahimo silang mga amahan sa daghan nga mga kabataan human sa lunop.
\v 2 Ang mga anak nga lalaki ni Jafet mao sila si Gomer, Magog, Madai, Javan, Tubal, Mesec, ug Tiras. 
\v 3 Ang mga anak ni Gomer nga lalaki mao sila si Askenas, Rifat, ug Togarma. 
\v 4 Ang mga anak ni Jaban nga lalaki mao sila si Elisha, Tarsis, Kittim, ug Dodanim. 
\v 5 Nagpuyo sa mga isla ug sa mga yuta nga duol sa dagat ang mga anak ni Jaban uban ang ilang mga pamilya. Ang ilang mga kaliwatan nahimong pundok sa katawhan, ang matag pundok adunay kaugalingong pinulongan, mga banay, ug nahisakopan.
\v 6 Ang mga anak ni Ham nga lalaki mao sila si Cus, Ehipto, Put, ug Canaan. 
\v 7 Ang mga anak ni Cus nga lalaki mao sila si Seba, Habila, Sabata, Raama, ug Sabteca. Ang mga anak nga lalaki ni Ramaa mao sila si Seba ug Dedan.
\v 8 Ang usa pa ka anak ni Cus nga lalaki mao si Nimrod. Si Nimrod maoy unang tawo nga nahimong kusgan nga manggugubat. 
\v 9 Nakita ni Yahweh nga labing bantogan siya nga mangangayam. Mao nga nag-ingon ang mga tawo ngadto sa labing bantogang mangangayam, "Nakita ni Yahweh nga labing bantogan ka nga mangangayam sama kang Nimrod." 
\v 10 Si Nimrod nahimong hari sa yuta sa Babilonia. Ang unang mga siyudad nga iyang gidumalahan mao ang Babel, Erec, Acad, ug Calne.
\v 11 Gikan didto miuban siya sa ubang mga katawhan paingon sa Assyria, ug didto gitukod nila ang mga siyudad sa Nineve, Rehobot Ir, Cala, 
\v 12 ug Resen. Ang Resen usa ka dako nga siyudad taliwala sa Nineve ug Cala. 
\v 13 Ang anak ni Ham nga lalaki, nga si Ehipto, nahimong katigulangan sa Luditihanon, Anamihanon, Laabihanon ug Neftuhanon, 
\v 14 Petrusihanon, Casluhanon ug Caftorihanon nga pundok sa mga tawo. Ang Filistihanon nga mga tawo naggikan sa Casluhanon.
\v 15 Ang kinamanghorang anak ni Ham nga lalaki, nga si Canaan, nahimong amahan nila ni Sidon, nga iyang kinamagulangang anak nga lalaki, ug ni Het, nga iyang kinamanghorang anak nga lalaki. 
\v 16 Si Canaan mao usab ang katigulangan sa Jebusihanon, Amorihanon, Girgasihanon, 
\v 17 Hibihanon, Arkihanon, Sinaihanon, 
\v 18 Arbedihanon, Semarihanon ug sa Hamatihanon nga pundok sa mga tawo. Sa wala madugay nagkatibulaag ang mga kaliwatan ni Canaan ngadto sa usa ka dakong luna.
\v 19 Ang ilang yuta nilukop sa siyudad sa Sidon sa amihanan hangtod sa habagat sa Gasa nga duol sa Gerar, ug unya sa sidlakan paingon sa mga lungsod sa Sodoma, Gomora, Adma, ug sa Zeboim, hangtod sa lungsod sa Lasa. 
\v 20 Kadto mao ang mga kaliwatan ni Ham. Nahimo silang pundok sa mga tawo nga adunay kaugalingon nga banay, adunay kaugalingon nga mga pinulongan, ug adunay kaugalingon nga mga yuta.
\v 21 Si Sem, nga magulang ni Jafet, nakabaton usab ug mga anak nga lalaki, ug nahimo siya nga katigulangan sa tanang mga kaliwatan ni Eber. 
\v 22 Ang mga anak ni Sem nga mga lalaki mao sila si Elam, Asur, Arpacsad, Lud, ug Aram. 
\v 23 Ang mga anak nga lalaki ni Aram mao sila si Uz, Hul, Geter, ug Mesec.
\v 24 Si Arpacsad nahimong amahan ni Sela. Si Sela nahimong amahan ni Eber. 
\v 25 Si Eber nahimong amahan sa duha ka mga anak nga lalaki. Ang usa kanila ginganlan ug Peleg, nga nagpasabot ug "pagkabahin," tungod kay sa panahon nga buhi pa siya, ang mga tawo sa kalibotan nabahin ug nagkatibulaag bisan asa. Ang manghod ni Peleg mao si Joktan.
\v 26 Si Joktan nahimong amahan nila ni Almodad, Selep, Hasarmabet, Jera, 
\v 27 Hadoram, Uzal, Dikla, 
\v 28 Obal, Abimael, Seba, 
\v 29 Opir, Habila, ug si Jobab. Silang tanan mga anak nga lalaki ni Joktan.
\v 30 Ang mga dapit nga gisugdan ug puyo sa mga banay nagsukad sa Mesa paingon sa Sefar, sa kabukiran nga anaa sa sidlakan. 
\v 31 Sila mao ang kaliwatan nga gikan sa mga anak ni Sem nga lalaki. Nahimo silang pundok sa mga tawo ug aduna silay kaugalingon nga banay, kaugalingon nga mga pinulongan, ug ilang kaugalingong yuta.
\v 32 Kining tanan nga mga banay naggikan sa mga anak ni Noe nga lalaki. Ang matag banay adunay kaugalingon nga kagikan ug ang matag usa adunay nagkalahi nga pundok sa mga tawo. Kadto nga mga pundok sa mga tawo nahimo human sa baha ug mikaylap sa tibuok kalibotan.

\c 11 
\v 1 Niining panahona, ang tanang mga tawo sa tibuok kalibotan managsama pa ang pinulongan. 
\v 2 Samtang namalhin ang mga tawo libot sa sidlakan, miabot sila sa patag sa rehiyon sa Babylonia ug nagpuyo sila didto.
\v 3 Unya nagsultihanay sila sa usag-usa, "Maghimo kita ug mga tisa ug lutoon kini aron mogahi, alang sa pagtukod!" Busa gigamit nila ang mga tisa imbis nga mga bato, ug migamit sila ug alkitran imbis apog aron nga ipapilit. 
\v 4 Miingon sila, "Magtukod kita ug usa ka siyudad alang kanato! Kinahanglan magtukod usab kita ug taas kaayo nga tore nga sangko sa langit! Nianang paagiha ang mga tawo masayod kung kinsa kita! Kung dili nato kini buhaton, magkatibulaag kita sa tibuok kalibotan!"
\v 5 Usa ka adlaw mikanaog si Yahweh aron tan-awon ang siyudad ug ang tore nga gitukod sa mga tawo. 
\v 6 Miingon si Yahweh, "Kining mga tawhana usa lang ka pundok nga nagasulti sa managsama nga pinulongan. Kung nakasugod na sila sa pagbuhat niini, mahimo na nila ang tanan nga gusto nilang buhaton! 
\v 7 Busa, manganaog kita didto ug himoon ang mga tawo nga makasulti sa nagkalainlaing mga pinulongan, aron dili sila makasabot sa sinultihan sa matag-usa."
\v 8 Pinaagi sa paghimo niini, gipatibulaag ni Yahweh silang tanan sa tibuok kalibotan, ug gihunong na sa mga tawo ang pagtukod sa siyudad. 
\v 9 Gitawag ang siyudad nga Babel, tungod kay didto gihimo ni Yahweh nga dili na makasulti sa managsama nga pinulongan ang katawhan sa tibuok kalibotan. Ug gipatibulaag sila ni Yahweh sa tibuok kalibotan gikan niana nga dapit.
\v 10 Mao kini ang kaliwat ni Sem. Duha ka tuig human ang lunop, sa dihang 100 na ang pangidaron ni Sem, nahimo siyang amahan ni Arpacsad. 
\v 11 Human natawo si Arpacsad, nabuhi pa si Sem ug 500 pa ka tuig ug nahimong amahan sa lain pang mga anak.
\v 12 Sa dihang 35 na ang pangidaron ni Arpacsad, nahimo siyang amahan ni Sela. 
\v 13 Human natawo si Sela, nabuhi pa si Arpacsad ug 403 pa ka tuig ug nahimong amahan sa lain pang mga anak.
\v 14 Sa dihang 30 na ang pangidaron ni Sela, nahimo siyang amahan ni Eber. 
\v 15 Human natawo si Eber, nabuhi pa si Sela ug 403 pa ka tuig ug nahimong amahan sa lain pang mga anak.
\v 16 Sa dihang 34 na ang pangidaron ni Eber, nahimo siyang amahan ni Peleg. 
\v 17 Human natawo si Peleg, nabuhi pa si Eber ug 430 pa ka tuig ug nahimong amahan sa lain pang mga anak.
\v 18 Sa dihang 30 na ang pangidaron ni Peleg nahimo siyang amahan ni Reu. 
\v 19 Human natawo si Reu, nabuhi pa si Peleg ug 209 pa ka tuig ug nahimong amahan sa lain pang mga anak.
\v 20 Sa dihang 32 na ang pangidaron ni Reu, nahimo siyang amahan ni Serug. 
\v 21 Human natawo si Serug, nabuhi pa si Reu ug 207 pa ka tuig ug nahimong amahan sa lain pang mga anak.
\v 22 Sa dihang 30 na ang pangidaron ni Serug, nahimo siyang amahan ni Nahor. 
\v 23 Human natawo si Nahor, nabuhi pa si Serug ug 200 pa ka tuig ug nahimong amahan sa lain pang mga anak.
\v 24 Sa dihang 29 na ang pangidaron ni Nahor, nahimo siyang amahan ni Tera. 
\v 25 Human natawo si Tera, nabuhi pa si Nahor ug 119 pa ka tuig ug nahimong amahan sa lain pang mga anak. 
\v 26 Human sa 70 na ka tuig ang pangidaron ni Tera, nahimo siyang amahan ni Abram, Nahor, ug Haran.
\v 27 Mao kini ang nahitabo mahitungod sa mga kaliwat ni Tera: Ang mga anak nga lalaki ni Tera, mao si Abram, Nahor, ug Haran. Ang anak nga lalaki ni Haran ginganlan ug Lot. 
\v 28 Ang amahan ni Haran uban kaniya sa dihang namatay si Haran sa siyudad sa Ur, sa nasod sa Caldea. Mao kini ang yuta diin siya natawo.
\v 29 Nangaminyo na si Abram ug si Nahor. Ang asawa ni Abram ginganlan ug Sarai, ug ang asawa ni Nahor ginganlan ug Milca. Si Milca ug iyang igsoon nga si Isca mga anak nga babaye ni Haran. 
\v 30 Dili makabaton ug anak si Sarai.
\v 31 Nakahukom si Tera nga mobiya sa Ur ug mopuyo sa yuta sa Canaan. Busa gidala niya ang iyang anak nga si Abram ug ang iyang apo nga si Lot nga anak ni Haran, ug ang asawa ni Abram nga si Sarai uban kaniya. Apan imbis nga moadto sa Canaan, mihunong sila sa lungsod sa Haran ug nagpuyo didto. 
\v 32 Sa dihang 205 na ang pangidaron ni Tera, namatay siya didto sa Haran.

\c 12 
\v 1 Unya giingnan ni Yahweh si Abram, "Biyai kini nga nasod diin ikaw nagpuyo karon. Biyai ang banay sa imong amahan ug ang iyang pamilya, ug adto sa yuta nga akong ipakita kanimo. 
\v 2 Himoon ko ang imong mga kaliwat nga dako nga nasod. Panalanginan ko ikaw ug himoon ko ikaw nga bantogan. Kung unsa ang akong pagabuhaton alang kanimo mahimong usa ka panalangin sa uban. 
\v 3 Panalanginan ko kadtong magapanalangin kanimo, ug tunglohon ko kadtong maghimo ug daotang mga butang kanimo. Panalanginan ko ang tanang banay sa kalibotan pinaagi kanimo."
\v 4 Busa mibiya si Abram sa Haran, ingon sa gisulti ni Yahweh kaniya nga pagabuhaton. 75 na ang pangidaron ni Abram sa dihang mibiya siya didto uban sa iyang pamilya ug pamilya ni Lot. 
\v 5 Gidala ni Abram ang iyang asawa nga si Sarai ug ang iyang pag-umangkon nga si Lot; gidala usab niya ang tanan niyang mga kabtangan ug mga ulipon nga napanag-iya nila didto sa Haran. Mibiya sila gikan didto ug miadto sa yuta sa Canaan.
\v 6 Didto sa Canaan mipanaw sila hangtod sa Shekem ug mipahimutang pinaagi sa taas nga kahoy nga gitawag ug kahoy sa More. Sa dihang nahitabo kini, ang Canaanhon nga mga tawo mao ang nagpuyo nianang yutaa. 
\v 7 Unya mipakita si Yahweh kang Abram ug miingon kaniya, "Ihatag ko kining yuta sa imong mga kaliwat." Unya nagtukod ug halaran si Abram aron sa paghalad ug usa ka halad kang Yahweh, nga mipakita kaniya.
\v 8 Gikan sa Shekem, si Abram ug ang iyang pamilya mipanaw sa mga bungtod nga sidlakan sa Betel. Ang Betel atua sa kasadpan diin gitukod nila ang ilang tolda, ug ang Ai atua sa sidlakan. Didto nagtukod na usab siya ug laing halaran ug naghalad ug usa ka halad ug misimba kang Yahweh didto. 
\v 9 Unya mibiya sila didto ug mipadayon sa pagpanaw sa habagatan paingon sa kamingawan sa Negeb.
\v 10 Adunay kagutom nianang yutaa, mao nga milakaw sila unahan sa habagatan aron sa pagpuyo sa makadiyot didto sa yuta sa Ehipto, tungod kay ang kakulang sa pagkaon nianang yutaa nga ilang nahimutangan hilabihan gayod. 
\v 11 Sa dihang haduol na sila sa yuta sa Ehipto, miingon si Abram sa iyang asawa nga si Sarai, "Paminaw, nasayod ako nga maanyag ka kaayo nga babaye. 
\v 12 Sa dihang ang mga tawo sa Ehipto makakita kanimo, moingon sila, 'Kining bayhana iyang asawa!' ug patyon nila ako, apan dili ka nila patyon. 
\v 13 Busa hangyoon ko ikaw nga sultihan nimo sila nga igsoon ko ikaw, aron maluwas ako, ug aron dili ko nila patyon tungod kanimo."
\v 14 Ug mao kana ang nahitabo. Sa pag-abot gayod nila sa Ehipto, nakita sa mga tawo sa Ehipto nga ang iyang asawa maanyag gayod kaayo. 
\v 15 Sa dihang ang mga opisyal sa hari nakakita kaniya, giingnan nila ang hari kung unsa siya kamaanyag. Unya gikuha siya sa hari ngadto sa iyang palasyo. 
\v 16 Gitagad pag-ayo sa hari si Abram tungod kang Sarai, ug gihatagan niya si Abram ug karnero, baka, mga asno, lalaki ug babaye nga mga sulugoon ug mga kamelyo .
\v 17 Apan tungod kay gikuha man sa hari si Sarai, ang asawa ni Abram, mipahamtang ug makalilisang nga mga sakit si Yahweh sa hari ug ang uban sa iyang panimalay. 
\v 18 Busa gipatawag sa hari si Abram ug miingon kaniya, "Nakahimo ka ug makalilisang nga butang nganhi kanako! 
\v 19 Nganong wala man ko nimo gisultihan nga imo diay siyang asawa? Nganong miingon ka man nga imo siyang igsoon, aron mamahimo nako siyang asawa? Wala unta kana nimo buhata! Busa karon kuhaa ang imong asawa, biya dinhi ug lakaw!" 
\v 20 Unya gimandoan sa hari ang iyang mga opisyal nga dalhon si Abram ug ang iyang asawa ug ang tanan niyang kabtangan pagawas sa Ehipto.

\c 13 
\v 1 Busa mibiya sa Ehipto si Abram ug si Sarai ug mibalik ngadto sa habagatang bahin sa kamingawan sa Judea. Gidala nila ang tanan nilang mga kabtangan, ug miuban usab si Lot kanila. 
\v 2 Dato na kaayo si Abram. Nakapanag-iya siyag daghan nga mga kahayopan, plata, ug bulawan.
\v 3 Nagpadayon sila sa pagpanaw gikan sa usa ka lugar padulong sa laing lugar gikan sa habagatang bahin sa kamingawan sa Judea padulong sa Betel, ngadto sa dapit taliwala sa Betel ug sa Ai diin gitukod ni Abram kaniadto ang ilang mga tolda. 
\v 4 Ug sa maong dapita usab mitukod si Abram sa iyang halaran; didto gisimba niya pag-usab si Yahweh.
\v 5 Si Lot, nga nagpanaw uban ni Abram, aduna usab panon sa mga karnero, mga kanding, panon sa mga baka ug mga tolda. 
\v 6 Silang duha adunay daghan na kaayo nga mga mananap ug dili na sila mahimong mag-ipon ug puyo sa sama nga dapit. Dili na paigo ang yuta nga makahatag kanila ug tubig ug pagkaon alang sa tanan nilang mga mananap. 
\v 7 Dugang pa niana, ang mga tawo nga nag-atiman sa mga kahayopan ni Abram nagsugod na ug panag-away uban sa mga tawo nga nag-atiman sa mga kahayopan ni Lot. Ang mga kaliwat sa Canaanhon ug Perisihanon nagpuyo usab didto nga dapit.
\v 8 Unya miingon si Abram kang Lot, "Sanglit suod man kita nga paryente, dili maayo alang kanato nga mag-away, o alang sa mga tawo nga nag-atiman sa imong mga mananap nga makig-away sa mga tawo nga nag-atiman sa akong mga mananap. 
\v 9 Adunay daghan nga yuta alang kanatong duha. Busa magbulag ta. Makapili ka sa bisan unsa nga bahin nga gusto nimo. Kung gusto nimo ang didto nga dapit, magpabilin ako dinhi. Kung gusto nimo ang dinhi nga dapit, moadto ako didto."
\v 10 Gitan-aw ni Lot ang Soar ug nakita niya nga adunay daghang tubig sa tibuok patag duol sa Suba sa Jordan. Kini nga panahon wala pa gilaglag ni Yahweh ang Sodoma ug Gomora nga diin anaa sa maong patag. Niadtong mga panahona, nahisama kini sa tanaman ni Yahweh, sama sa yuta sa Ehipto duol sa Suba sa Nilo. 
\v 11 Busa gipili ni Lot ang yuta diha sa patag nga dapit sa Suba sa Jordan. Gibiyaan ni Lot ang iyang uyoan nga si Abram, ug mibalhin sa sidlakan.
\v 12 Nagpabilin si Abram sa yuta sa Canaan, ug nagpuyo si Lot duol sa mga siyudad diha sa patag sa Suba sa Jordan, ug gitukod niya ang iyang mga tolda duol sa Sodoma. 
\v 13 Karon ang mga tawo nga nagpuyo sa Sodoma hilabihan na kaayo ang kadaotan batok kang Yahweh.
\v 14 Human sa panagbulag ni Lot ug ni Abram, miingon si Yahweh kang Abram, "Tan-awa ang palibot niining tibuok dapit nga imong nahimutangan. Tan-awa ang amihanan ug ang habagatan, tan-awa ang sidlakan ug ang kasadpan. 
\v 15 Ihatag ko kanimo ug sa imong mga kaliwat ang tanang yuta nga imong nakita; mapanag-iya mo kini hangtod sa kahangtoran.
\v 16 Himoon ko ang imong mga kaliwat sama kadaghan sa mga abog! Kung adunay usa ka tawo nga mosulay sa pag-ihap sa abog, ingon kini nga misulay siya pag-ihap sa imong mga kaliwat. 
\v 17 Lakaw ngadto sa tanang kayutaan sa matag direksyon, tungod kay ihatag ko kining tanan kanimo." 
\v 18 Busa gihipos ni Abram ang iyang mga tolda ug mibalhin sa Hebron ug nagpuyo didto sa dako nga kahoy ni Mamre. Nagtukod siya ug usa ka bato nga halaran didto aron sa pagbuhat ug mga paghalad kang Yahweh.

\c 14 
\v 1 Adunay upat ka mga hari nga magkaabin. Sila mao si Haring Amrafel sa Babylonia, si Haring Ariok sa Ellasar, si Haring Kedorlaomer sa Elam, ug si Haring Tidal sa Goiim. 
\v 2 Andam na sila sa pagsulong sa lima ka mga hari: si Haring Bera sa Sodoma, si Haring Birsa sa Gomora, si Haring Sinab sa Adma, si Haring Semeber sa Zeboiim, ug ang hari sa Bela, ang siyudad nga gitawag karon ug Soar.
\v 3 Kadtong lima ka mga hari ug ang ilang mga kasundalohan nanagtigom sa walog sa Sidim, nga gitawag usab ug walog sa Patay nga Dagat, aron makig-away batok sa upat ka mga hari ug sa ilang mga kasundalohan. 
\v 4 Sulod sa ikanapulog duha ka tuig gidumalahan sila ni Haring Kedorlaomer. Apan sa ikanapulog tulo na ka tuig, nakigbatok sila kang Haring Kedorlaomer ug nagdumili na sa paghatag kaniya sa bisan unsa nga buhis. 
\v 5 Sa pagkasunod tuig, gitigom ni Haring Kedorlaomer ug sa uban nga mga hari nga uban kaniya ang ilang mga kasundalohan ug mipadulong ngadto sa dapit sa lima ka mga hari. Napildi nila ang Refaihanon nga mga tawo diha sa Astarot Karnaim, ang Susihanon nga mga tawo sa Ham, ug ang Emihanon nga mga tawo sa Shabeh Kiriataim. 
\v 6 Napildi usab nila ang Horitihanon nga mga tawo sa ilang dapit sa bungtod sa Seir nga ingon kalayo sa El Paran duol sa kamingawan.
\v 7 Unya mibalik sila ug miadto sa En Mispat, nga gitawag karon nga Kades. Nabuntog nila ang tanang yuta nga gipanag-iyahan sa mga Amalekanhon nga mga tawo ug ang Amorihanon nga mga tawo nga nagpuyo sa Hasason Tamar. 
\v 8 Unya ang mga kasundalohan sa mga hari sa Sodoma, Gomora, Adma, Seboiim ug Bela nagmartsa paggawas aron makig-away sa mga kasundalohan sa upat ka mga hari sa Walog sa Sidim. 
\v 9 Nakig-away sila batok sa mga kasundalohan ni Kedorlaomer ang hari sa Elam, si Tidal ang hari sa Goiim, si Amrafel ang hari sa Sinar, ug si Ariok ang hari sa Elasar. Ang mga kasundalohan sa upat ka mga hari nakig-away batok sa mga kasundalohan sa lima ka mga hari.
\v 10 Ang walog sa Sidim napuno ug mga lungag sa alkitran. Busa sa dihang ang mga kasundalohan sa mga hari sa Sodoma ug Gomora misulay sa pag-ikyas palayo, daghan sa iyang mga tawo ang nangahulog niini nga lungag. Ang uban nakaikyas ug midagan palayo paingon sa mga bungtod. 
\v 11 Sa ilang pag-ikyas, nakuha sa ilang mga kaaway ang tanang bililhon nga mga butang sa Sodoma ug Gomora, lakip na ang tanan nga mga pagkaon. 
\v 12 Gidakop usab nila ang pag-umangkon ni Abram nga si Lot ug ang iyang mga kabtangan, sanglit nagpuyo man siya diha sa Sodoma nianang panahona.
\v 13-14 Nianang tungora, nagpuyo si Abram duol sa dako nga kahoy nga gipanag-iyahan ni Mamre, nga sakop sa Amorehanon nga banay. Si Abram nagbuhat ug kasabotan tali kang Mamre ug sa iyang duha ka mga igsoon nga si Escol ug Aner, nga magtinabangay sila sa usag usa kung adunay gubat. Usa sa mga tawo nga nakaikyas gikan sa gubat ang nagsumbong kang Abram, nga Hebreohanon, kung unsa ang nahitabo, nga nadakpan ang iyang pag-umangkon nga si Lot sa kaaway ug gidala nila siya. Busa gipatawag dayon ni Abram ang iyang 318 ka buok nga mga tawo nga iyang mga sulugoon, mga tawo nga uban ni Abram sukad pa sa ilang pagkahimugso ug nahibalo unsaon pagpakig-away ingon nga mga batid nga manggugubat. Miadto silang tanan ug ilang gigukod ang ilang mga kaaway nga ingon ka layo sa siyudad sa Dan.
\v 15 Sa pagkagabii, gibahin ni Abram ang iyang mga tawo ngadto sa pipila ka mga pundok, ug gisulong nila ang ilang mga kaaway sa bisan asa nga direksiyon ug gibuntog nila sila. Gigukod nila sila ingon ka layo sa Hoba, nga mao ang amihanan sa siyudad sa Damascus. 
\v 16 Nabawi sa mga tawo ni Abram ang tanang mga butang nga ilang nakuha. Naluwas usab nila si Lot ug ang tanan niyang mga kabtangan ug ang mga babaye usab ug ang uban pa nga gikuha sa ilang mga kaaway.
\v 17 Sa pagpauli na ni Abram sa iyang panimalay human niya ug sa iyang mga tawo napildi ang mga kasundalohan ni Haring Kedorlaomer ug ang ubang mga hari nga nakig-away uban kaniya, ang Hari sa Sodoma miadto sa amihanan aron himamaton siya didto sa Walog sa Shabeh, nga gitawag usab sa mga tawo nga Walog sa mga Hari. 
\v 18 Si Melquisedek, ang hari sa siyudad sa Salem, usa usab ka pari sa labing gamhanan nga Dios. Nagdala siya ug pipila ka pan ug bino ngadto kang Abram.
\v 19 Unya gipanalanginan niya si Abram ug nag-ingon, "Hangyoon ko ang labing gamhanan nga Dios, ang nagbuhat sa langit ug sa yuta, sa pagpanalangin kanimo. 
\v 20 Gidayeg ko ang labing gamhanan nga Dios, tungod kay gitugotan ka niya sa pagbuntog sa imong mga kaaway." Unya gihatagan ni Abram si Melquisedek sa ika napulo nga bahin sa tanang mga butang nga iyang nakuha.
\v 21 Miingon ang Hari sa Sodoma ngadto kang Abram, "Makahimo ka sa pagkuha sa tanang butang nga imong nabawi. Tugoti lamang ako sa pagbawi sa mga tawo nga inyong nadakpan nga gikan sa akong siyudad." 
\v 22 Apan giingnan ni Abram ang Hari sa Sodoma, "Ligdong ako nga nakigsaad ngadto kang Yahweh, ang labing gamhanan nga Dios, ang usa nga nagbuhat sa langit ug sa yuta, 
\v 23 nga dili ako mokuha bisan pa sa gamay nga tanod o higot sa sandalyas gikan sa bisan unsang mga butang nga imong gipanag-iyahan. Tungod niini, dili ka gayod makaingon, 'Ako ang hinungdan nga nadato si Abram.' 
\v 24 Ang butang lamang nga akong pagadawaton mao ang pagkaon nga nakaon sa akong mga tawo. Apan si Aner, si Escol ug si Mamre nga mikuyog kanako sa pagpakig-away, maoy tugoti nga maka-angkon ug bahin sa mga butang nga among nabawi."

\c 15 
\v 1 Sa pipila ka panahon human adto, adunay panan-awon si Abram diin nakigsulti si Yahweh kaniya ug miingon, "Ayaw kahadlok sa bisan unsa, panalipdan ko ikaw ug hatagan ko ikaw ug dakong ganti." 
\v 2 Apan mitubag si Abram, "Ginoo nga Yahweh, unsaon nimo paghatag kanako sa akong gusto, nga wala man akoy anak, ug ang manununod sa tanan nakong gipanag-iyahan mao ang akong sulugoon nga si Eliezer, nga gikan sa Damascus!" 
\v 3 Miingon usab si Abram, "Wala mo ako hatagi ug mga anak, busa ang usa ka sulugoon sa akong panimalay maoy makapanunod sa tanan nga akong gipanag-iyahan!"
\v 4 Mitubag si Yahweh, "Dili! Dili gayod siya ang tawo nga makapanunod niini. Hinuon, mahimo kang amahan sa tawo nga makapanunod sa tanang butang nga imong gipanag-iyahan." 
\v 5 Unya gipagawas ni Yahweh si Abram sa iyang tolda ug miingon, "Hangad sa kawanangan! Maihap ba nimo ang kabituonan? Dili, dili nimo kini maihap tungod kay daghan ra kaayo kini, ug ang imong mga kaliwat mahisama kadaghan sa kabituonan."
\v 6 Mituo si Abram nga mahitabo ang giingon ni Yahweh. Tungod niana, giisip siya ni Yahweh nga matarong. 
\v 7 Miingon usab si Yahweh kaniya, "Ako si Yahweh. Ako ang nagdala kanimo gikan sa Ur diha sa yuta sa Chaldea. Gidala ko ikaw dinhi aron hatagan ka niining yuta nga imong panag-iyahan." 
\v 8 Apan mitubag si Abram, "Ginoo nga Yahweh, unsaon nako pagkahibalo nga mapanag-iya gayod nako kining yutaa?"
\v 9 Miingon ang Dios kaniya, "Pagdala nganhi kanako ug dumalaga nga baka nga tulo na ka tuig ug usa ka kanding nga tulo na ka tuig, ug usa ka salampati ug usa ka tukmo." 
\v 10 Busa gidala ni Abram kining tanan. Gipatay niya kini ug gitunga ang matag mananap. Gihan-ay niya sa isigkakilid sa matag-usa ang mga katunga sa lawas. Apan wala niya gitunga ang tukmo ug ang salampati. 
\v 11 Ang mga langgam nga mokaon ug patay nga mga mananap mikanaog aron sa pagkaon sa patay nga lawas sa mga mananap, apan giabog kini ni Abram.
\v 12 Sa dihang mosalopay na ang adlaw, nakatulog pag-ayo si Abram, ug dihadiha ang tanang butang sa iyang palibot mingitngit ug nakapalisang kaniya. 
\v 13 Unya miingon si Yahweh kang Abram, "Gusto ko nga masayod ka nga ang imong mga kaliwat mahimong mga langyaw sa yuta nga dili ilaha. Maulipon sila sa mga tag-iya niana nga yuta. Daogdaogon sila sa mga tag-iya sa yuta sulod sa 400 ka katuigan.
\v 14 Apan silotan ko ang mga tawo niana nga nasod diin sila giulipon. Unya mobiya ang imong mga kaliwat niana nga nasod nga magdala ug daghang mga kabtangan. 
\v 15 Apan ikaw, mamatay ka nga malinawon ug ilubong ka sa dihang tigulang kana kaayo. 
\v 16 Human maulipon ang imong mga kaliwat sulod sa 400 ka katuigan, mobalik sila dinhi. Sila ang modumala niining yutaa ug pildihon ang mga Amorehanon. Dili pa kini mahitabo sa wala pa ang maong panahon, tungod kay wala pa nagpakasala ang mga Amorehanon sa punto nga silotan ko sila alang niini."
\v 17 Sa dihang gabii na, wala damha nga ang usa ka nagdilaab nga sulo ug ang usa ka kulon nga yuta nga adunay baga nga nagkalayo ug nag-aso mitungha ug miadto sa taliwala sa katunga nga mga lawas sa mananap. 
\v 18 Nianang adlawa nagbuhat ug kasabotan si Yahweh kang Abram. Giingnan siya ni Yahweh, "Ihatag ko sa imong mga kaliwat ang tanan nga yuta taliwala sa suba nga anaa sa sidlakang bahin sa utlanan sa Ehipto padulong sa habagatan, ug sa amihanang bahin sa Suba sa Eufrates. 
\v 19 Mao kana ang yuta diin nagpuyo ang pundok sa mga katawhan nga mao ang Kenhanon, ang Keniznon, ang Kidmonhon, ang 
\v 20 Hethanon, ang Pereznon, ang Refaimnon, ang 
\v 21 Amorehanon, ang Canaanhon, ang Girgasnon, ug ang pundok sa katawhan nga Jebusnon."

\c 16 
\v 1 Hangtod nianang panahona, ang asawa ni Abram nga si Sarai wala pa gihapon nakaanak alang kang Abram. Apan aduna siyay ulipon nga babaye gikan sa Ehipto, nga ginganlan ug Hagar. 
\v 2 Miingon si Sarai kang Abram, "Paminaw kanako! Wala ako gitugotan ni Yahweh nga mabuntis. Busa pagpakigdulog sa akong ulipon nga si Hagar. Tingalig makabaton siya ug mga anak nga ilhon ko nga akoa." Miuyon si Abram nga buhaton ang giingon ni Sarai. 
\v 3 Nahitabo kini sa napulo ka tuig human mipuyo si Abram ug si Sarai didto sa Canaan. Niining paagiha gikuha ni Abram si Hagar, ang ulipon ni Sarai nga taga-Ehipto, nga mamahimo niyang ikaduha nga asawa. 
\v 4 Busa nakigdulog siya kang Hagar, ug nabuntis siya. Sa dihang naamgohan na niya nga buntis na siya, iya nang gitamay ang iyang agalong babaye nga si Sarai.
\v 5 Unya miingon si Sarai kang Abram, "Sala nimo kini! Gihatag ko ang akong sulugoon kanimo aron makigdulog ka kaniya. Karon buntis na siya, ug gitamay niya ako tungod kay wala akoy mga anak. Hinaot nga himoon kang sad-an ni Yahweh sa pagbuhat nimo niini kanako!" 
\v 6 Busa miingon si Abram kang Sarai, "Paminaw kanako! Imo siyang sulugoon, buhata ngadto kaniya kung unsa ang imong gihunahuna nga maayo." Unya gidaogdaog na siya ni Sarai, busa milayas si Hagar.
\v 7 Ang anghel ni Yahweh miadto kaniya samtang anaa siya duol sa tuboran sa tubig sa kamingawan. Mao kini ang tuboran nga duol sa dalan sa Shur. 
\v 8 Miingon siya kaniya, "Hagar, ulipon ni Sarai, asa ka gikan, ug asa ka padulong?" Mitubag siya, "Mipahawa ako gikan kang Sarai, nga akong agalon nga babaye."
\v 9 Ang anghel ni Yahweh miingon, "Balik didto sa imong agalon nga babaye, padayona ang pagtuman kaniya." 
\v 10 Ang anghel ni Yahweh miingon usab kaniya, "Tugotan ko ikaw nga makabaton ug daghan kaayo nga mga kaliwat ug walay bisan kinsa nga makaihap kanila!"
\v 11 Ang anghel ni Yahweh miingon usab kaniya, "Paminawa kini! Buntis ka, ug manganak ka ug batang lalaki. Kinahanglang nganlan nimo siya ug Ismael, nga nagpasabot 'ang Dios naminaw,' kay nadungog ka ni Yahweh nga mihilak tungod kay gibati nimo nga makaluluoy ka. 
\v 12 Apan ang imong anak mahisama sa ihalas nga asno nga walay makadumala. Supakon niya ang tanang tawo, ug supakon usab siya sa tanan. Magpuyo siya nga layo sa iyang mga paryente."
\v 13 Miingon si Hagar sa iyang kaugalingon, "Nagpadayon akong buhi, bisan paman ug nakita ako ni Yahweh." Busa iyang gitawag si Yahweh nga, "Ang Dios, nga nakakita kanako." 
\v 14 Mao nga gitawag sa mga tawo ang atabay didto nga "Beer Lahai Roi," nga nagpasabot, "ang atabay sa usa nga buhi nga nakakita kanako!" Anaa gihapon kini didto, taliwala sa Kades ug Bered.
\v 15 Busa sa kadugayan nanganak si Hagar ug anak nga lalaki alang kang Abram, ug ginganlan niya kini ug Ismael. 
\v 16 86 na ang pangidaron ni Abram sa dihang gipakatawo ni Hagar si Ismael nga anak ni Abram.

\c 17 
\v 1 Sa dihang 99 na ang pangidaron ni Abram, mipakita si Yahweh kang Abram pag-usab ug miingon kaniya, "Ako ang Dios nga makagagahom. Gusto ko nga magkinabuhi ka sa paagi nga akong gusto. Gusto ko nga dili ka magbuhat ug bisan unsa nga sayop. 
\v 2 Pamatud-an ko ang akong kasabotan tali kanato, ug padaghanon ko pag-ayo ang imong mga kaliwat."
\v 3 Miyukbo si Abram sa yuta. Unya miingon ang Dios kaniya, 
\v 4 "Paminawa kini! Mao kini ang kasabotan nga akong himoon kanimo: Mahimo kang amahan sa daghang mga pundok sa katawhan. 
\v 5 Dili na Abram ang imong ngalan. Hinuon, mahimo nang Abraham ang imong ngalan, tungod kay himoon ko ikaw nga amahan sa daghang mga pundok sa katawhan. 
\v 6 Hatagan ko ikaw ug daghan kaayong mga kaliwat, ug himoon ko ang mga nasod ug ang mga hari taliwala kanila.
\v 7 Himoon ko kini nga kasabotan tali kanako ug kanimo ug sa mga kaliwatan sa imong mga kaliwat human kanimo sa kahangtoran. Tungod niini nga kasabotan, mosimba ka ug mosunod kanako ingon nga Dios, ug mao usab ang imong mga kaliwat. 
\v 8 Ihatag ko kanimo ug sa imong mga kaliwat ang yuta sa Canaan, ang tibuok yuta sa Canaan, nga diin ikaw nagpuyo karon. Magpanag-iya sila niini hangtod sa kahangtoran, ug mahimo nila akong Dios."
\v 9 Unya miingon ang Dios kang Abraham, "Karon kinahanglan tumanon nimo ang imong bahin sa kasabotan nga akong buhaton kanimo, ug kinahanglan usab mosunod ang imong mga kaliwat niini, alang sa tanang mga kaliwatan. 
\v 10 Mao kini ang gikinahanglan sa kasabotan nga akong gihimo tali kanako ug kanimo ug sa tanan nimong mga kaliwat: Kinahanglan nga magpatuli ang matag lalaki nga anaa kaninyo. 
\v 11 Ang pagtuli kanila mahimong timailhan nga gidawat nimo ang kasabotan nga akong gihimo kanimo.
\v 12 Ang matag batang lalaki nga anaa kaninyo kinahanglan nga tulion sa walo pa lamang ka adlaw ang ilang pangidaron, sa tanang umaabot nga mga kaliwatan. Naglakip kana sa mga batang lalaki sa inyong panimalay ug niadtong natawo gikan sa mga ulipon nga gipalit, ug mga langyaw nga nagpuyo kaninyo apan dili sakop sa inyong panimalay. 
\v 13 Dili kini igsapayan kon ang ilang mga ginikanan miyembro ba sa inyong panimalay o mga ulipon nga inyong gipalit; kinahanglan nga matuli silang tanan. Ang inyong mga lawas aduna niini nga timailhan sa pagpakita nga gidawat ninyo ang walay kataposan nga kasabotan nga akong gihimo. 
\v 14 Kinahanglan nga papahawaon ninyo sa inyong komunidad kung adunay si bisan kinsa nga lalaki ang wala natuli, tungod kay kana nga tawo misupak sa akong kasabotan."
\v 15 Miingon usab ang Dios kang Abraham, "Si Sarai, ang imong asawa, kinahanglan nga dili na nimo siya tawagon ug Sarai. Usabon ko usab ang iyang ngalan. Mahimo nang Sara ang iyang ngalan . 
\v 16 Panalanginan ko siya, ug sigurado gayod nga makaanak siya ug anak nga lalaki alang kanimo. Ug panalanginan ko siya pag-ayo nga mahimo siyang katigulangan sa katawhan sa daghang kanasoran. Ang mga hari ug mga pundok sa mga tawo mahimong kaliwat nga gikan kaniya."
\v 17 Mihapa si Abraham sa yuta isip pagtahod atubangan sa Dios. Apan mikatawa siya samtang miingon siya sa iyang kaugalingon, "Makahimo pa ba ang usa ka tawo nga 100 na ang pangidaron nga mahimong amahan sa usa ka batang lalaki? Ug sanglit si Sara 90 na ang pangidaron, unsaon pa man niya pagpanamkon sa usa ka bata?" 
\v 18 Unya miingon si Abraham sa Dios, "Tingali tugotan nimo si Ismael nga makadawat ug panalangin ug makapanunod sa tanan nakong gipanag-iya."
\v 19 Unya mitubag ang Dios "Dili! Ang imong asawa nga si Sara manganak ug usa ka bata alang kanimo. Kinahanglan panganlan nimo siya ug Isaac. Pagatukoron ko ang akong kasabotan uban kaniya, ang usa nga walay kataposan nga kasabotan uban kaniya ug sa iyang mga kaliwat. 
\v 20 Mahitungod kang Ismael, nadungog ko nga naghangyo ka kanako nga aduna akoy himoon kaniya. Panalanginan ko siya aron nga makabaton usab siya ug daghang mga kaliwat. Ang uban sa iyang mga kaliwat mahimong mga pangulo sa dose ka mga tribo. Ug himoon nako nga ang iyang mga kaliwat mahimong dako nga nasod.\v 
\v 21 Apan kang Isaac lamang ako magtukod sa akong kasabotan—si Isaac, ang anak nga diin ipanganak ni Sara sama niini nga higayona sa sunod tuig."
\v 22 Sa dihang nahuman na sa pagpakigsulti ang Dios kang Abraham, nawala na ang Dios sa iyang panan-aw. 
\v 23 Sa samang adlaw, gikuha ni Abraham ang iyang anak nga si Ismael ug ang tanan nga mga lalaki nga atua sa iyang panimalay, lakip ang mga anak nga lalaki sa tanan niyang mga ulipon nga iyang gipalit, ug gituli sila. Giputol niya ang tumoy nga mga panit sa ilang kinatawo, sama sa gisulti sa Dios kaniya nga pagabuhaton.
\v 24 Gituli si Abraham sa 99 na ang iyang pangidaron, 
\v 25 ug trese na ang pangidaron ni Ismael sa dihang gituli siya ni Abraham. 
\v 26 Niana gayong adlawa natuli si Abraham ug ang iyang anak nga si Ismael. 
\v 27 Ang tanang mga lalaki sa iyang panimalay, ang natawo didto ug kadtong gipangpalit ni Abraham sa mga langyaw, gipangtuli usab.

\c 18 
\v 1 Usa ka adlaw nianang tuiga, sa panahon nga init kaayo, nagpakita pag-usab si Yahweh kang Abraham duol sa dako nga kahoy nga iya ni Mamre. Naglingkod si Abraham sa pultahan sa iyang tolda. 
\v 2 Sa paghangad ni Abraham nahibulong siya sa pagkakita niya sa tulo ka tawo nga nagtindog duol kaniya. Pagkakita niya kanila, midagan siya aron sa pag-abi-abi kanila. Mihapa siya sa yuta isip pagtahod kanila.
\v 3 Giingnan niya ang usa kanila, "Ginoo, kung gikahimut-an mo ako, pabilin usa' dinhi sa makadiyot. 
\v 4 Tugoti ang akong mga sulugoon sa pagdala ug gamay nga tubig ug sa paghugas sa inyong mga tiil, ug unya pahulay kamo ilalom niining kahoya. 
\v 5 Sanglit mianhi man kamo kanako, tugoti ako sa pagdalit kaninyo ug pipila ka pagkaon aron makatigom kamo ug igong kusog sa dili pa kamo mobiya." Mitubag ang tawo, "Kon mao kana, buhata ang imong giingon."
\v 6 Midali pag-adto si Abraham ngadto sa tolda ug giingnan niya si Sara, "Pagdali, pagkuha ug 20 kilos sa pinakamaayo natong harina ug paghimo ug pipila ka pan!" 
\v 7 Unya midali siya pag-adto sa mga baka ug nagpili ug usa ka nati nga humok ug lami ang unod. Gihatag niya kini sa usa sa iyang mga sulugoon, nga nagdali sa pag-ihaw ug sa pagluto niini. 
\v 8 Sa dihang naluto na ang karne, gidala ni Abraham ang pipila ka mantikilya, gatas, ug karne nga giandam sa mga sulugoon. Gibutang niya kini sa ilang atubangan. Unya samtang nangaon sila nagtindog siya duol kanila ilalom sa usa ka kahoy.
\v 9 Human sa ilang pagpangaon, nangutana sila kaniya, "Diin man si Sara, nga imong asawa? Mitubag siya, "Anaa siya sa sulod sa tolda." 
\v 10 Unya miingon ang pangulo sa grupo, "Mobalik ako kaninyo sa tingpamulak sa sunod tuig, ug paminaw, ang imong asawa nga si Sara makabaton ug anak nga lalaki." Nahitabo kadto nga si Sara naminaw sa pultahan sa tolda, nga anaa sa likod sa tawo nga nag-istorya.
\v 11 Karon si Abraham ug si Sara tigulang na kaayo, ug si Sara wala na abti sa iyang binulan. 
\v 12 Busa mikatawa si Sara sa iyang kaugalingon, naghunahuna, "Ang akong lawas nangunot na, ug ang akong bana tigulang na. Busa unsaon paman nako paglipay sa pagbaton ug anak?"
\v 13 Miingon si Yahweh kang Abraham, "Nganong mikatawa man si Sara? Nganong naghunahuna man siya nga, 'Tigulang na kaayo ako, unsaon pa man nako pagkabaton ug anak?' 
\v 14 Aduna bay mga butang nga lisod alang kanako? Mobalik ako sa sunod tuig sa samang tuig sa tingpamulak, ang panahon nga ako nang gitagana, ug makabaton na si Sara ug usa ka anak nga lalaki." 
\v 15 Unya nahadlok si Sara, busa nilimod siya ug nag-ingon, "Wala man ako mikatawa." Apan si Yahweh nag-ingon, "Ayaw na kana ilimod! Kay mikatawa ka gayod."
\v 16 Sa dihang nanindog na ang tulo ka tawo, gitan-aw nila ang walog paingon sa siyudad sa Sodoma. Niuban ug lakaw si Abraham kanila aron sa pagpanamilit. 
\v 17 Nag-ingon si Yahweh sa iyang kaugalingon, "Dili maayo alang kanako nga dili ipahibalo kang Abraham ang plano nga akong pagabuhaton. 
\v 18 Kay ang kaliwat ni Abraham mahimo mang dako ug gamhanang pundok sa mga tawo. Ug ang mga tawo sa tanang pundok sa katawhan mapanalanginan tungod sa akong pagabuhaton kaniya. 
\v 19 Gipili ko siya aron mogiya sa iyang mga anak ug sa ilang mga pamilya aron sundon nila ako ug pagabuhaton nila kung unsa ang insakto ug makiangayong buhat, busa pagabuhaton ko kang Abraham kung unsa ang akong gisaad nga buhaton alang kaniya."
\v 20 Busa nag-ingon si Yahweh ngadto kang Abraham, "Nadungog ko ang mangilngig nga mga butang nga ginasulti mahitungod sa mga tawo sa Sodoma ug Gomora. Hilabihan na kaayo kadako ang ilang mga sala. 
\v 21 Busa molugsong ako karon, ug sutaon ko kung tinuod ba o dili ang mangilngig nga mga butang nga akong nadungog."
\v 22 Unya ang duha ka tawo mitalikod na ug milakaw padulong sa Sodoma. Apan si Abraham nagpabilin pa ug nagtindog sa atubangan ni Yahweh. 
\v 23 Mipaduol si Abraham kaniya ug miingon, "Laglagon mo ba ang mga tawo nga walay gibuhat nga sala uban sa daotang mga tawo?
\v 24 Unsa man ang imong pagabuhaton kung adunay 50 ka mga tawo diha sa siyudad nga walay gibuhat nga daotan? Imo ba gayong laglagon silang tanan, ug dili luwason ang lugar alang niadtong 50 ka matarong nga mga tawo nga walay gibuhat nga daotan? 
\v 25 Dili mo gayod buhaton kanang mga butanga, nga mopatay sa mga matarong nga tawo uban sa daotang mga tawo, ug tagdon ang mga matarong nga tawo ug daotang mga tawo sa samang paagi. Dili mo kana mahimo, tungod kay ikaw, mao man ang manghuhukom sa matag-usa dinhi sa kalibotan, nga mobuhat gayod kung unsa ang husto mahitungod sa mga tawo sa Sodoma!" 
\v 26 Mitubag si Yahweh, "Kung makakaplag ako ug 50 ka mga tawo sa Sodoma nga walay gibuhat nga daotan, dili nako laglagon ang tibuok nga dapit alang kanila."
\v 27 Mitubag si Abraham, "Dili unta ako angay mangahas sama niini nga makigsulti kanimo, akong Ginoo, tungod kay sama lamang ako ka walay pulos sa abog ug sa mga abo. 
\v 28 Apan unsa may imong pagabuhaton kung adunay 45 ka mga tawo nga walay gibuhat nga daotan? Imo ba gayong laglagon ang tanan diha sa tibuok siyudad tungod kay aduna lamang 45 ug dili 50 ka mga tawo nga matarong?" Mitubag si Yahweh, "Dili ko kini pagalaglagon kung makakaplag ako nga adunay 45 ka mga tawo nga matarong."
\v 29 Nagpadayon sa pagpakigsulti si Abraham ngadto kaniya sa samang paagi, ug miingon, "Unsa man ang imong pagabuhaton kung makakaplag ka nga adunay 40 lamang ka mga tawo nga maayo didto?" Mitubag si Yahweh, "Dili ko pagalaglagon silang tanan, alang niadtong 40." 
\v 30 Nag-ingon si Abraham, "Palihog ayaw kasuko. Tugoti ako sa pagsulti pag-usab. Unsa may imong pagabuhaton kung adunay 30 ka mga tawo nga maayo?" Mitubag siya, "Dili ko kana buhaton kung makakaplag ako nga adunay 30 didto. 
\v 31 Nag-ingon si Abraham, "Dili unta ako angay mangahas nga makigsulti kanimo sama niini, akong Ginoo. Apan unsa may imong buhaton kung makakaplag ka nga adunay 20 na lamang ka mga maayong tawo didto?" Mitubag siya, "Dili ko pagalaglagon ang tibuok siyudad, alang niadtong 20."
\v 32 Sa kataposan, nag-ingon si Abraham, "Akong Ginoo, hinaot nga dili ka masuko. Tugoti ako sa pagpangutana sa makausa nalang ka higayon. Unsa may imong pagabuhaton kung makakaplag ka nga adunay napulo na lamang ka mga maayong tawo didto?" Mitubag si Yahweh, "Dili ko pagalaglagon ang siyudad alang niadtong napulo." 
\v 33 Wala na nangutana pa si Abraham. Pagkahuman gayod sa pagpakigsulti ni Yahweh kang Abraham, mibiya siya, ug mipauli sa balay si Abraham.

\c 19 
\v 1 Nianang gabhiona, ang duha ka mga anghel miabot sa Sodoma. Naglingkod si Lot sa ganghaan sa siyudad. Sa dihang nakita niya sila, mitindog siya sa pag-abiabi kanila ug mihapa siya sa yuta. 
\v 2 Miingon siya kanila, "Sir, palihog pabilin kamo sa akong balay karong gabhi-ona. Makahimo kamo sa paghugas sa inyong mga tiil, ug ugma sa sayo makapadayon na kamo sa inyong panaw." Apan miingon sila, "Dili, diha lang kami matulog sa plasa sa siyudad." 
\v 3 Apan gipugos gayod sila ni Lot nga didto matulog sa iyang balay. Busa misulod sila sa iyang balay, ug nag-andam siya ug pagkaon alang kanila. Nagluto siya ug pipila ka pan nga walay patubo, ug gikaon nila kini.
\v 4 Pagkahuman nila ug kaon, sa wala pa sila miadto sa higdaanan, ang tanang mga lalaki sa siyudad sa Sodoma, gikan sa mga batan-on ngadto sa mga tigulang, mipalibot sa balay. 
\v 5 Gitawag nila si Lot, nga nag-ingon, "Hain na man ang mga lalaki nga miabot sa imong balay karong gabhiona? Ipagawas sila, aron nga makigdulog kami kanila!"
\v 6 Nigawas si Lot sa balay ug gisirad-an ang pultahan, aron dili sila makasulod. 
\v 7 Miingon siya kanila, "Akong mga higala, ayaw ninyo buhata kanang daotang butang! 
\v 8 Paminaw kanako. Aduna akoy duha ka mga anak nga babaye nga wala pa gayod nakigdulog sa bisan kinsang lalaki. Tugoti ako karon sa pagdala kanila nganha kaninyo, ug mahimo ninyong buhaton ngadto kanila ang bisan unsa nga makapalipay kaninyo. Apan ayaw ninyo hilabti kining mga tawhana, tungod kay ako silang mga bisita, busa kinahanglan nako silang panalipdan!"
\v 9 Apan mitubag sila, "Pahawa sa among agianan! Usa ka lang ka langyaw; mao nga wala kay katungod nga magsulti kanamo kung unsa ang husto! Mas daotan pa ang buhaton namo kanimo kay sa among buhaton kanila!" Unya midasmag sila kang Lot ug gipugos pagguba ang pultahan.
\v 10 Apan maampingon nga giablihan sa duha ka anghel ang pultahan, ug gibira nila si Lot pasulod sa balay. Unya gisirad-an dayon nila ang pultahan. 
\v 11 Pagkahuman gibutahan nila ang tanang tawo nga anaa sa gawas sa balay, mga batan-on ug mga tigulang, aron nga dili sila makatultol sa pultahan.
\v 12 Unya miingon ang duha ka anghel kang Lot, "Kinsa paman ang imong mga kauban dinhi? Kung aduna kay mga anak nga lalaki o mga umagad o mga anak nga babaye o bisan kinsa dinhi sa siyudad nga adunay kalambigitan kanimo, ubana sila pagawas sa siyudad, 
\v 13 tungod kay laglagon namo kining dapita. Nadungog ni Yahweh ang daghang mga mangilngig nga mga butang nga giingon sa pipila ka mga tawo mahitungod niining siyudara, ug gipadala niya kami aron sa paglaglag niini."
\v 14 Busa miadto si Lot ug nakigsulti sa mga lalaki nga nagsaad nga makigminyo sa iyang duha ka mga anak nga babaye. Miingon siya kanila, "Pagdali! pahawa na niini nga siyudad, tungod kay laglagon kini ni Yahweh!" Apan ang iyang umaabot nga mga umagad naghunahuna nga nagtiaw-tiaw lang siya. 
\v 15 Sa dihang nagbanagbanag na ang kabuntagon, ang duha ka mga anghel nag-awhag kang Lot, nga nag-ingon, "Pagdali ug bangon! Dad-a ang imong asawa ug ang imong duha ka mga anak nga babaye nga kauban nimo karon ug lakaw na! Kung dili ka mobiya, mahiapil kamo sa dihang laglagon namo ang siyudad!"
\v 16 Sa dihang nagduhaduha si Lot, gigunitan sa mga anghel ang iyang kamot ug ang kamot sa iyang asawa ug sa iyang mga anak nga babaye. Gihatod nila sila sa gawas sa siyudad nga luwas. Gibuhat kadto sa mga anghel tungod kay manggiluluy-on si Yahweh kanila. 
\v 17 Sa dihang anaa na sila sa gawas sa siyudad, ang usa sa mga anghel miingon, "Kung gusto pamo nga mabuhi, pagdali kamo ug dagan! Ayaw na paglingi! Ug ayaw na paghunong bisan asa sa walog! Dagan ngadto sa kabungtoran! Kung dili ninyo kana buhaton, mamatay kamo!"
\v 18 Apan miingon si Lot sa usa kanila, "Dili, sir, ayaw kana ipabuhat kanako! 
\v 19 Palihog, paminaw. Nahimuot ka kanako ug maayo kaayo ka kanako ug imong giluwas ang akong kinabuhi. Apan dili ako makahimo sa pagdagan padulong sa bukid. Kung sulayan ko ang pagbuhat niana, mamatay ako niini nga katalagman. 
\v 20 Paminawa ako, adunay lungsod nga duol dinhi, tugoti ako sa pagdagan didto karon. Gamay lamang kini nga lungsod, ug kung dili nimo kini laglagon, maluwas ang among kinabuhi kung moadto kami didto."
\v 21 Ang usa sa mga anghel miingon kang Lot, "Tugotan ko ikaw sa pagbuhat sa imong gihangyo. Ug dili nako laglagon ang lungsod nga imong ginaingon. 
\v 22 Apan pagdali! Dagan na didto, tungod kay dili nako malaglag ang bisan unsa hangtod nga dili ka makaabot sa maong dapit." human niadto ginganlan sa mga tawo ang lungsod ug Zoar, nga nagpasabot nga 'Dili mahinungdanon,' tungod kay miingon si Lot nga gamay kini nga baryo.
\v 23 Sa dihang misubang na ang adlaw, si Lot ug ang iyang pamilya nakaabot na sa lungsod nga gitawag na karon ug Zoar. 
\v 24 Unya gihulog ni Yahweh ang kalayo ug ang nagdilaab nga asupre ngadto sa Sodoma ug Gomora sama sa ulan nga gikan sa langit. 
\v 25 Niana nga paagi, gilaglag niya kadtong mga siyudara ug ang tanan nga mga tawo nga nagpuyo niadto nga mga siyudad. Gilaglag usab niya ang tanang butang sa walog, lakip na ang mga tanom.
\v 26 Apan ang asawa ni Lot mihunong ug milingi aron makita kung unsa ang nagakahitabo, busa namatay siya, ug ang iyang lawas nahimong haligi nga asin. 
\v 27 Niana nga buntag, mibangon si Abraham ug miadto sa dapit diin mitindog siya sa atubangan ni Yahweh. 
\v 28 Milantaw siya sa Sodoma ug Gomora, ug nakurat siya sa pagtan-aw sa tibuok walog nga nag-aso, sama sa aso sa dakong hudno.
\v 29 Busa sa dihang giguba sa Dios kadto nga mga siyudad sa walog, wala siya nalimot sa pagtabang kang Abraham, ug giluwas niya si Lot gikan sa katalagman nga nahitabo sa mga siyudad nga gipuy-an ni Lot.
\v 30 Nahadlok si Lot nga magpuyo didto sa Zoar, busa mibiya siya didto uban sa iyang duha ka mga anak nga babaye ug miadto sa bukid, ug nagpuyo sila sa langub.
\v 31 Usa ka adlaw miingon ang maguwang nga anak nga babaye ngadto sa iyang manghod nga babaye, "Tigulang na ang atong amahan, ug walay lalaki dinhing dapita nga makigdulog kanato, sama sa ginabuhat sa mga tawo sa kalibotan. 
\v 32 Paimnon nato ang atong amahan ug bino hangtod mahubog siya. Unya makahimo na kita sa pagpakigdulog kaniya nga dili siya makahibalo. Niana nga paagi mabuntis kita pinaagi kaniya ug makabaton kita ug mga anak nga mahimong mga kaliwat sa atong amahan." 
\v 33 Busa nianang gabhiona gihubog nila ang ilang amahan. Ug ang maguwang nga anak nga babaye nakigdulog sa iyang amahan, apan nahubog siya pag-ayo nga wala siya nasayod kung kanus-a mihigda ang iyang anak nga babaye uban kaniya o kung kanus-a siya mibangon.
\v 34 Pagkasunod adlaw, miingon ang iyang kinamaguwangang anak nga babaye ngadto sa iyang manghod nga babaye, "Paminawa ako. Nakigdulog ako sa atong amahan kagabii, hubogon na usab nato siya karong gabhi-ona! Niining higayona ikaw na ang makigdulog kaniya. Kung makigdulog siya kanimo, mabuntis ka ug makabaton ka usab ug anak." 
\v 35 Busa nianang gabhiona, gihubog na usab nila ang ilang amahan pinaagi sa bino, unya ang kinamanghurang anak nga babaye nakigdulog kaniya. Sa gihapon, nahubog kaayo siya ug wala siya nasayod kung kanus-a mihigda ang iyang anak nga babaye o kung kanus-a siya mibangon.
\v 36 Busa si Lot ang hinungdan nga nabuntis ang iyang duha ka mga anak nga babaye. 
\v 37 Ang kinamaguwangan nanganak ug batang lalaki, nga ginganlan niya ug Moab. Siya ang nahimong kagikan sa mga Moabnon. 
\v 38 Ang manghud usab nanganak ug usa ka batang lalaki, nga ginganlan niya ug Ben Ammi. Siya ang nahimong kagikan sa katawhan nga gitawag ug Amonihanon.

\c 20 
\v 1 Mibiya si Abraham sa Mamre ug mibalhin sa habagatang-kasadpan sa kamingawan sa Negeb. Nagpuyo siya didto taliwala sa Kades ug Sur. Nagpuyo siya ingon nga usa ka langyaw didto sa lungsod sa Gerar. 
\v 2 Samtang atua siya didto, giingnan niya ang mga tawo nga igsoon niya si Sara ug dili niya kini asawa. Unya si Haring Abimelec sa Gerar nagpadala ug pipila sa iyang mga tawo sa pagkuha kang Sara, ug gidala nila siya ngadto kaniya aron mahimong iyang asawa. 
\v 3 Apan nagpakita ang Dios kang Abimelec sa damgo sa panahon sa kagabhion ug miingon kaniya, "Paminawa ako! Mamatay ka tungod kay ang babaye nga imong gikuha asawa sa laing lalaki."
\v 4 Apan wala nakigdulog si Abimelec kaniya, busa miingon siya, "Ginoo, sanglit ang katawhan sa akong nasod ug ako wala man nakasala, patyon mo ba kami? 
\v 5 Miingon si Abraham kanako, 'Igsoon nako siya,' ug miingon usab si Sara, 'Igsoon nako siya.' Wala ako nagtinguha sa pagbuhat ug dili maayo; wala usab ako nakabuhat ug dili maayo."
\v 6 Miingon ang Dios kaniya, "Oo, nasayod ako nga dili nimo gusto nga mobuhat ug daotan. Mao nga gipugngan ko ikaw sa pagpakasala batok kanako. Wala ko ikaw gitugotan sa pagpanghilabot kaniya. 
\v 7 Busa, iuli siya sa iyang bana, tungod kay usa siya ka propeta. Mag-ampo siya kanimo aron mabuhi ka. Apan kung dili nimo siya iuli kaniya, mamatay ka gayod, ug ang tanang nasakop sa imong panimalay mamatay gayod."
\v 8 Sayo sa kabuntagon, gipatawag ni Abimelec ang tanan niyang mga opisyal ug gisultihan sila sa tanang nahitabo. Pagkadungog nila niini, nahadlok pag-ayo ang iyang mga tawo nga silotan sila sa Dios. 
\v 9 Unya gipatawag ni Abimelec si Abraham, ug miingon kaniya, "Wala unta nimo kini gibuhat kanamo! Aduna ba akoy nabuhat nga sayop kanimo? Gihatagan ko ba ikaw ug rason aron nga himuon kaming sad-an sa dakong sala? Nakabuhat ka ug mga butang nganhi kanako nga dili unta nimo angay buhaton!
\v 10 Nganong gibuhat man nimo kini?" 
\v 11 Mitubag si Abraham, "Miingon ako nga igsoon nako siya tungod kay naghunahuna ako nga, 'Ang katawhan niini nga dapit wala gayod nagtahod sa Dios. Nagabuhat gayod sila sa bisan unsang daotan nga mga butang nga buot nila. Busa patyon nila ako aron kuhaon ang akong asawa.' 
\v 12 Labot pa niana, mahimo gayod nga isipon nga igsoon nako si Sara, tungod kay anak siya sa akong amahan bisan tuod dili siya anak sa akong inahan. Anak siya sa laing babaye, ug giminyoan nako siya.
\v 13 Sa dihang giingnan ako sa Dios nga mohawa gikan sa panimalay sa akong amahan, miingon ako kang Sara, 'Mao kini ang paagi nga ipakita nimo nga matinud-anon ka kanako: Bisan asa kita moadto, ang isulti nimo mahitungod kanako, "Mao kini ang akong igsoon."" 
\v 14 Busa nagdala si Abimelec ug pipila ka mga karnero ug baka ug gihatag kini kang Abraham. Naghatag usab siya kaniya ug pipila sa iyang mga ulipon nga babaye ug lalaki. Unya giuli niya kang Abraham ang iyang asawa nga si Sara.
\v 15 Ug miingon si Abemelec kaniya, "Tan-awa! Kanang imong giatubangan, mao kana ang akong yuta. Pagpuyo bisan asa nimo gusto!" 
\v 16 Ug miingon siya kang Sara, "Tan-awa! Mohatag ako ug 1,000 kabuok nga plata sa imong igsoon. Mao kini ang pagsiguro nga wala nay mohisgot niining mga butanga pag-usab ug mag-ingon nga nakabuhat ka sa mga butang nga dili maayo."
\v 17 Unya nag-ampo si Abraham sa Dios, ug giayo sa Dios ang asawa ni Abimelec ug ang iyang mga ulipong mga babaye aron makabaton sila ug anak. 
\v 18 Tungod kay gihimo kini ni Yaweh nga dili mahimong makabaton ug mga anak ang si bisan kinsa sa mga kababaihan sa panimalay ni Abimelec, tungod kay gikuha ni Abimelec si Sara nga asawa ni Abraham.

\c 21 
\v 1 Gipakita ni Yahweh ang iyang pagkamaayo ngadto kang Sara, sama sa iyang giingon nga iyang buhaton. Gihimo niya kung unsa gayod ang iyang gisaad, 
\v 2 kay namabdos siya ug nanganak ug usa ka lalaki alang kang Abraham bisan tigulang na kaayo siya, nianang panahona nagsaad ang Dios nga mahitabo gayod kini. 
\v 3 Ginganlan ni Abraham ug "Isaac" ang gipanganak ni Sara. 
\v 4 Gituli usab niya ang iyang anak nga si Isaac sa dihang walo ka adlaw pa lamang siya, sama sa gisugo sa Dios nga iyang buhaton.
\v 5 Nagpanuigon si Abraham ug 100 ka tuig sa pagkatawo ni Isaac nga iyang anak nga lalaki. 
\v 6 Miingon si Sara, "Bisan nagmasulob-on ako kaniadto tungod kay wala akoy bisan usa ka anak, gipakatawa ako sa Dios uban sa kalipay, ug ang tanan nga makadungog mahitungod sa gibuhat sa Dios kanako mokatawa usab." 
\v 7 Miingon usab siya, "Walay nakasulti kang Abraham nga sa umaabot makapasuso pa ako ug bata, apan nakapanganak pa ako ug usa ka batang lalaki bisan tigulang na kaayo si Abraham."
\v 8 Midako ang bata. Ug miabot ang adlaw nga lutason na siya sa gatas sa iyang inahan. Nianang adlawa, nagpahigayon si Abraham ug dako nga kombira. 
\v 9 Usa ka adlaw nakita ni Sara nga gibiaybiay si Isaac sa anak ni Hagar nga si Ismael.
\v 10 Busa miingon si Sara ngadto kang Abraham, "Papahawaa kanang ulipong babaye nga taga-Ehipto ug ang iyang anak nga lalaki! Dili nako gusto nga makuha sa anak nianang ulipong babaye ang mapanunod sa akong anak nga si Isaac." 
\v 11 Naguol pag-ayo si Abraham mahitungod niana, tungod kay nahangawa man usab siya mahitungod sa iyang anak nga si Ismael.
\v 12 Apan miingon ang Dios kang Abraham, "Ayaw kaguol mahitungod sa imong anak, nga si Ismael, ug mahitungod sa imong sulugoon nga si Hagar. Paminawa ang tanan nga isulti ni Sara nga imong buhaton, ug buhata kini, tungod kay si Isaac mao ang mamahimong katigulangan sa mga kaliwat nga akong gisaad aron ihatag kanimo. 
\v 13 Apan himoon ko usab ang anak sa imong sulugoon nga si Hagar nga mahimong gigikanan sa dakong pundok sa katawhan, tungod kay siya usab imong anak."
\v 14 Busa sayo sa kabuntagon mibangon si Abraham. Giandam niya ang mga pagkaon, gibutang ang tubig sa panudlanan, ug gihatag kini kang Hagar. Gipapas-an niya ang panudlanan, gihatag kaniya si Ismael, ug gipalakaw sila ngadto sa kamingawan sa Beersheba. 
\v 15 Sa nahurot na ni Hagar ug sa iyang anak ang tubig sa ilang panudlanan, gibutang niya ang batang lalaki sa ilalom sa punoan sa kahoy. 
\v 16 Unya mipalayo siya ug naglingkod sa atbang, sama sa gilay-on sa tawo nga magpapana. Naghunahuna siya, "Dili ako makaako nga motan-aw sa akong anak nga mamatay!" Samtang naglingkod siya didto, nagsugod siya sa paghilak.
\v 17 Unya nadungog sa Dios ang tingog ni Ismael, busa gipadala niya ang iyang usa ka anghel gikan sa langit aron motawag kang Hagar. Miingon siya, "Hagar, unsa may nahitabo kanimo? Ayaw kahadlok, tungod kay nadungog sa Dios ang paghilak sa bata didto. 
\v 18 Alsaha ang bata ug tabangi siya nga magmaisugon, tungod kay himoon ko ang iyang kaliwatan nga dakong pundok sa katawhan."
\v 19 Unya gipakita sa Dios kaniya ang usa ka atabay nga may tubig. Busa miadto siya sa atabay ug gipuno ang panudlanan sa tubig, ug gipainom ang batang lalaki. 
\v 20 Gitabangan sa Dios ang bata samtang nagdako siya didto sa kamingawan, ug nahimo siyang maayong magpapana. 
\v 21 Nagpuyo siya sa kamingawan sa Paran. Ug gipapangasawa siya ni Hagar ug taga-Ehipto.
\v 22 Nianang panahona, si Haring Abimelec ug si Phicol, ang pangulo sa iyang kasundalohan, miingon kang Abraham, "Dayag gayod nga ang Dios nagtabang sa tanan nimong gibuhat. 
\v 23 Busa karon, ipanumpa dinhi kanako, ingon nga naminaw ang Dios, nga dili mo ako pagalimbongan ug ang akong mga anak, o ang akong mga kaliwatan. Pagmatinud-anon kanako ug sa tanang katawhan dinhi sa nasod nga gipuy-an nimo karon. Pagmatinud-anon kanako, sama nga ako nagmatinud-anon diha kanimo." 
\v 24 Busa nanumpa si Abraham nga buhaton niya kana.
\v 25 Mireklamo usab si Abraham kang Abimelec mahitungod sa usa sa atabay ni Abraham nga giilog sa sulugoon ni Abimelec. 
\v 26 Apan miingon si Abimelec, "Wala ako masayod kung kinsay nagbuhat niana. Wala mo ako sultihi kaniadto, ug wala ako makadungog mahitungod niini hangtod karon." 
\v 27 Busa gidala ni Abraham ang pipila ka karnero ug mga baka ug gihatag ngadto kang Abimelec, ug nagkasinabot sila nga magmalinawon sa usag-usa.
\v 28 Miadto si Abraham sa panon sa iyang karnero ug nagpili ug pito ka mga bayeng karnero gikan niini. 
\v 29 Nangutana si Abimelec kang Abraham, "Nganong nagkuha ka man niining pito ka mga bayeng karnero gikan sa panon sa imong karnero?" 
\v 30 Mitubag si Abraham, "Gusto nako nga dawaton nimo kining pito ka mga bayeng karnero gikan kanako. Sa niini nga paagi, ang akong gasa alang kanimo magpamatuod sa tanan nga kining atabaya akoa gayod tungod kay ako man ang nagkalot niini."
\v 31 Busa gidawat ni Abimelec ang mga karnero. Unya ginganlan kini ni Abraham ug Beersheba, nga nagpasabot 'Atabay sa pagpanumpa,' tungod kay siya ug si Abimelec nanumpa man didto nga magmalinawon ang usag-usa. 
\v 32 Human nila mabuhat ang kasabotan didto sa Beersheba, si Abimelec ug ang pangulo sa iyang kasundalohan, nga si Phicol, mibiya ug mipauli ngadto sa yuta sa mga Filistihanon.
\v 33 Nagtanom si Abraham didto ug kahoy nga tamarisko, ug gisimba niya si Yahweh, ang walay kataposan nga Dios. 
\v 34 Nagpuyo si Abraham ingon nga usa ka langyaw sa yuta sa katawhan sa Filistihanon sa dugay nga panahon.

\c 22 
\v 1 Daghang katuigan ang milabay, gisulayan sa Dios si Abraham aron makita kung motuman ba gayod si Abraham kaniya. Gitawag niya si Abraham, ug mitubag si Abraham, "Ania ako." 
\v 2 Miingon ang Dios, "Ang imong anak nga si Isaac, nga imong gihigugma pag-ayo, ang bugtong anak nga akong gisaad nga ihatag kanimo. Ubana siya ug adto kamong duha sa yuta sa Moria, ug tungas ngadto sa bukid nga akong ipakita kanimo, ug ihalad siya ingon nga halad sinunog." 
\v 3 Busa sa sayo sa kabuntagon mibangon si Abraham, gikargahan niya ang iyang asno, ug giuban niya ang iyang duha ka sulugoon uban ang iyang anak, nga si Isaac. Giputolputol usab niya ang ubang sugnod alang sa halad sinunog. Unya nanlakaw na sila padulong sa dapit nga gisulti sa Dios kaniya.
\v 4 Sa ikatulo ka adlaw sa ilang panaw, mihangad si Abraham ug nakita niya ang dapit kung asa siya gusto paadtuon sa Dios. 
\v 5 Giingnan ni Abraham ang iyang mga sulugoon, "Paghulat lamang kamong duha uban ang asno samtang kaming duha sa batang lalaki motungas didto. Simbahon namo ang Dios didto, ug unya mobalik kami kaninyo" 
\v 6 Unya gikuha ni Abraham ang sugnod alang sa halad sinunog ug gihatag niya kini kang Isaac aron pas-anon. Gidala ni Abraham ang panghaling. Gidala usab niya ang punyal, ug nagpadayon sila sa paglakaw.
\v 7 Unya nangutana si Isaac sa iyang amahan nga si Abraham, nga nag-ingon, "Amahan ko." Mitubag si Abraham, "Ania ako, anak ko!" Miingon si Isaac, "Tan-awa, aduna na kitay pangsugnod ug mga uling aron mapasiga ang kalayo, apan asa man ang karnero alang sa halad sinunog?" 
\v 8 Si Abraham mitubag, "Anak ko, ang Dios mismo ang maghatag sa karnero alang sa halad sinunog." Busa nagpadayon sila sa paglakaw.
\v 9 Miabot sila sa dapit nga gisulti sa Dios kaniya. Didto, naghimo si Abraham ug altar nga bato ug gipatongpatong ang kahoy sa ibabaw niini. Unya gigapos niya ang iyang anak nga si Isaac ug gipahigda siya sa altar, ibabaw sa kahoy. 
\v 10 Unya gikuha ni Abraham ang punyal ug gitaas aron patyon ang iyang anak nga lalaki.
\v 11 Apan ang anghel ni Yahweh nga gikan sa langit nagtawag kaniya ug miingon, "Abraham! Abraham!" Mitubag si Abraham, "Ania ako!" 
\v 12 Miingon ang anghel, "Ayaw pasipad-i ang batang lalaki, tungod kay karon nasayod na ako nga magtahod ug magtuman ka gayod sa Dios. Nasayod ako niini tungod kay wala ka man magdumili sa paghalad sa imong bugtong anak."
\v 13 Unya mihangad si Abraham ug nakita niya ang laking karnero sa duol nga nasangit ang sungay sa kasampinitan. Busa giadto ni Abraham ug gibira ang laking karnero ug giihaw kini, ug gihalad didto sa halaran ingon nga halad sinunog, puli sa iyang anak. 
\v 14 Ginganlan ni Abraham ang maong dapit ug "Si Yahweh ang magahatag." Sa karon nga panahon ang mga tawo nagtawag niini ug, "Sa bukid ni Yahweh, magahatag siya."
\v 15 Ang anghel ni Yahweh nagtawag kang Abraham gikan sa langit sa ikaduha nga higayon. 
\v 16 Miingon siya, "Ako, si Yahweh, magpahayag kanimo nga gibuhat mo kung unsa ang akong gisulti, ug wala mo gihikaw ang imong bugtong anak. Busa nanumpa ako, sa akong kaugalingon ingon nga akong saksi, 
\v 17 nga sa umaabot nga panahon ang imong mga kaliwatan mahisama kadaghan sa mga kabituonan sa langit ug sa mga balas sa baybayon. Pildihon sa imong mga kaliwatan ang ilang mga kaaway ug sakopon ang ilang mga siyudad.
\v 18 Nagtuman ka kanako, busa pinaagi sa imong mga kaliwatan ang katawhan sa tanang kanasoran sa kalibotan mapanalanginan." 
\v 19 Unya mibalik si Abraham ug Isaac kung asa naghulat ang iyang mga sulugoon, ug namalik sila sa Beersheba, ug si Abraham ug ang iyang katawhan namuyo didto.
\v 20 Human nahitabo kining mga butanga, adunay tawo nga nagsulti kang Abraham, "Si Milca nga asawa sa imong igsoon nga si Nahor, nanganak usab." 
\v 21 Karon ang kamagulangan nga anak nga lalaki mao si Uz. Ang sunod mao si Buz. Sunod kang Buz mao si Kemuel, ang amahan ni Aram. 
\v 22 Sunod ni Kemuel mao sila si Chesed, unya si Hazo, si Pildash, si Jidlaph ug si Betuel.
\v 23 Si Betuel mao ang amahan ni Rebeca. Ug mao kadtong walo ka mga anak nga lalaki ni Milca, ang asawa sa igsoon ni Abraham, nga si Nahor. 
\v 24 Aduna usab puyopuyo si Nahor, nga ginganlan ug Beumah. Nakaanak siya ug upat ka lalaki: sila si Tebah, si Gaham,si Tahash ug si Maacah.

\c 23 
\v 1 Sa dihang 127 na ang panuigon ni Sara, 
\v 2 namatay siya didto sa siyudad sa Kiriath Arba, diin gitawag karon nga Hebron, sa yuta sa Canaan. Unya nagsubo si Abraham alang kaniya.
\v 3 Gibiyaan niya ang lawas sa iyang asawa ug nakigsulti sa pipila ka kaliwat ni Heth. Miingon siya, 
\v 4 "Langyaw lamang ako nga mipuyo diha kaninyo, busa wala akoy gipanag-iya nga yuta dinhi. Baligyai ako ug bahin sa yuta dinhi aron mailubong nako ang lawas sa akong asawa."
\v 5 Mitubag sila kaniya, 
\v 6 "Sir, gamhanan ka nga tawo taliwala kanamo. Pagpili sa usa sa among labing maayong mga lubnganan ug ilubong ang lawas sa imong asawa niini. Walay si bisan usa kanamo ang mobalibad sa pagbaligya ug yuta kanimo aron kalubngan sa lawas sa imong asawa."
\v 7 Unya mitindog si Abraham ug miyukbo sa atubangan sa katawhan nga nanag-iya sa yuta, ang kaliwat ni Heth. 
\v 8 Miingon siya kanila, "Kung moingon kamo nga andam kamo nga ilubong nako ang lawas sa akong asawa dinhi, paminaw kamo kanako, ug hangyoa si Efron ang anak nga lalaki ni Zohar, 
\v 9 nga ibaligya kanako ang langob didto sa dapit sa Macpela, nga mao ang utlanan sa iyang uma. Hangyoa siya nga ibaligya kini kanako sa kinatibuk-ang bayad nga iyang gusto, ug ibaligya kini kanako sa atubangan ninyong tanan. Sa niini nga paagi makaangkon ako ug usa ka yuta nga kalubngan."
\v 10 Karon naglingkod si Efron uban ang katawhan didto sa ganghaan sa siyudad kung asa nagtapok ang daghang kaliwatan ni Heth. Nadungog niya kung unsa ang gisulti ni Abraham kanila. 
\v 11 Miingon si Efron, "Dili, sir, paminaw kanako. Ihatag ko kanimo ang uma lakip na ang langob niini, nga walay bayad, kauban niining katawhan ingon nga mga saksi. Palihog ilubong ang imong asawa didto."
\v 12 Miyukbo pag-usab si Abraham atubangan sa katawhan nga nagpuyo didto, 
\v 13 ug miingon kang Efron, uban sa tanan nga naminaw, "Dili, paminaw kanako. Kung mouyon ka, pagabayran ko ang uma. Sultihi ako kung pila ang kantidad niini, ug ihatag ko kini kanimo. Kung dawaton nimo kini, maako ang uma, ug mailubong ko na ang lawas sa akong asawa didto."
\v 14 Gitubag ni Efron si Abraham, nga miingon, 
\v 15 "Sir, paminaw kanako. Ang yuta nagkantidad ug 400 kabuok plata. Apan ang kantidad dili mahinungdanon alang kanimo ug kanako. Ihatag kanako ang salapi ug ilubong na ang lawas sa imong asawa didto." 
\v 16 Miuyon si Abraham kang Efron sa kantidad, ug gitimbang niya ang 400 kabuok plata nga gisugyot ni Efron, samtang naminaw ang tanan. Gigamit niya ang sukaranan sa sukdanan alang sa plata nga ginamit sa mga tawo nga namaligya ug mga butang.
\v 17 Busa ang uma ni Efron sa dapit sa Macpela, duol sa Mamre, ug ang langob didto sa uma, ug ang tanang mga punoan nga anaa sa uma ug kadtong timailhan sa utlanan sa yuta, kining tanan napanag-iya na ni Abraham. 
\v 18 Mao kini ang pamaagi sa pagpalit ni Abraham sa kabtangan, ug naminaw ang tanang kaliwat ni Heth didto sa ganghaan sa siyudad.
\v 19 Pagkahuman niana, gilubong na ni Abraham ang lawas sa iyang asawa nga si Sara didto sa langob sa uma sa Macpela nga duol sa Mamre, nga gitawag na karon ug Hebron, sa yuta sa Canaan. 
\v 20 Busa ang uma ug ang langob niini napalit na gayod ni Abraham pinaagi sa kaliwatan ni Heth, aron magamit niya ingon nga yuta nga lubonganan.

\c 24 
\v 1 Karon tigulang na kaayo si Abraham. Gipanalanginan ni Yahweh si Abraham sa daghang mga paagi. 
\v 2 Usa ka adlaw gisultihan ni Abraham ang pangulo sa sulugoon sa iyang panimalay, ang tawo nga sinaligan sa tanang gipanag-iyahan ni Abraham, "Ibutang ang imong mga kamot taliwala sa akong mga paa aron sa matinud-anong pakigsaad nga buhaton nimo kung unsa ang akong isulti kanimo. 
\v 3 Hibalo-i nga naminaw si Yahweh, ang Dios nga naghimo sa kalangitan ug sa yuta, pagsaad nga dili nimo ipaasawa ang akong anak nga si Isaac, gikan sa mga anak nga babaye sa katawhan sa Canaan diin ako nagpuyo karon. 
\v 4 Hinuon, lakaw ngadto sa akong nasod ug sa akong mga kaparyentihan. Pangita-i ug mapangasawa ang akong anak nga si Isaac gikan kanila.
\v 5 Nangutana ang sulugoon kaniya, "Kung makakita ako ug babaye diha sa imong mga kaparyentihan, unsa may akong kinahanglan buhaton kung dili siya gustong mouban kanako balik niining yutaa? Kinahanglan ko bang paadtoon ang imong anak sa nasod nga imong gigikanan, aron nga makakita siya ug asawa ug mopuyo didto?" 
\v 6 Mitubag si Abraham kaniya, "Dili! Siguradoha nga dili nimo dad-on ang akong anak didto! 
\v 7 Si Yahweh, ang Dios nga nagbuhat sa kalangitan, nagdala kanako dinhi. Gidala niya ako gikan sa panimalay sa akong amahan ug gikan sa yuta diin nagpuyo ang akong mga kaparyentihan. Nakigsulti siya kanako ug matinud-anong nanaad kanako. Miingon siya, 'Igahatag ko kining yuta sa Canaan ngadto sa imong mga kaliwatan.' Magpadala siya ug anghel nga mag-una kanimo didto ug makahimo kanimo nga makakita ug asawa alang sa akong anak ug dad-a siya aron mopuyo dinhi.
\v 8 Apan kung ang babaye nga makaplagan nimo dili mokuyog kanimo, gawasnon ka na sa pagbaliwala sa imong gisaad. Ang usa lamang ka butang nga dili gayod nimo angay buhaton mao ang pagpapuyo sa akong anak didto." 
\v 9 Busa gibutang sa sulugoon ang iyang mga kamot taliwala sa paa ni Abraham ug naghimo ug matinud-anong saad mahitungod niadtong mga butang.
\v 10 Unya gikuha sa sulugoon ang napulo ka mga kamelyo sa iyang agalon ug gibutangan kini sa tanang matang sa mga butang nga gihatag sa iyang agalon kaniya aron dad-on. Unya mibiya siya aron moadto sa Aram Naharaim, nga atua sa amihan sa Mesopotamia. Ug miabot siya sa siyudad sa Nahor. 
\v 11 Sa pag-abot sa sulugoon sa Nahor, kilom-kilom na kadto, ang takna nga tingsag-ob ug tubig sa mga babaye didto sa atabay. Gipaluhod niya ang mga kamelyo duol sa atabay, nga anaa sa gawas sa siyudad.
\v 12 Nag-ampo ang sulugoon, "Yahweh, ang Dios nga gisimba sa akong agalon nga si Abraham, himoa akong magmalampuson karong adlawa! Nagmatinud-anon ka kanunay sa akong agalon, nga si Abraham! 
\v 13 Paminawa ako. Nagtindog ako duol sa atabay nga may tubig, ug ang mga anak nga babaye sa katawhan sa siyudad nagpadulong na aron sa pagsag-ob ug tubig. 
\v 14 Pangayuon ko kini kanimo: Sultihan ko ang usa sa mga babaye, 'Palihog ipaubos ang imong banga aron makainom ako.' Kung moingon siya nga, 'Pag-inom, ug kuhaan ko usab ug tubig ang imong mga kamelyo,' makahibalo ako nga siya mao na ang babaye nga gipili nimo aron maasawa sa imong sulugoon nga si Isaac, ug makahibalo ako nga nagmatinud-anon ka sa akong agalon."
\v 15 Sa wala pa matapos ang iyang pag-ampo, miabot didto ang dalaga nga si Rebeca, nga nagpas-an ug banga. Siya mao ang anak nga babaye ni Betuel, ang anak ni Milca, nga asawa sa manghod ni Abraham nga si Nahor. 
\v 16 Maanyag kaayo siya ug usa ka ulay. Wala pa gayoy lalaki nga nakadulog kaniya. Milugsong siya ngadto sa atabay, gipuno niya ug tubig ang iyang banga, ug unya mitungas siya pagbalik.
\v 17 Midagan dayon ang sulugoon ni Abraham aron sa pagtagbo kaniya, ug miingon, "Palihog hatagi ako ug gamayng tubig gikan sa imong banga." 
\v 18 Mitubag siya, "Inom sir!". Gipaubos niya ang iyang banga gikan sa iyang abaga ngadto sa iyang mga kamot ug gipainom siya.
\v 19 Human niya siya mahatagan ug mainom, miingon siya, "Mokuha usab ako ug tubig alang sa imong mga kamelyo, hangtod nga may igo na silang mainom." 
\v 20 Gidali dayon niya pagbubo ang tubig sa iyang banga ngadto sa pasungan nga paimnanan sa mga mananap. Unya midagan siya pagbalik ngadto sa atabay, ug nagkuha pa ug tubig alang sa tanang mga kamelyo.
\v 21 Nagtan-aw lamang ang sulugoon kaniya, nga walay gisulti bisan unsa. Gusto niya mahibaloan kung si Yahweh ba ang hinungdan nga magmalampuson ang iyang lakaw o dili. 
\v 22 Sa kataposan, human makainom ang mga kamelyo, gipagawas sa sulugoon ang ariyos nga alang sa ilong nga may gibug-aton nga unom ka gramo, ug duha ka polseras alang sa iyang mga bukton, ang matag-usa may gibug-aton nga 110 ka gramo, ug gihatag kining tanan ngadto kang Rebeca, ug gisultihan niya siya nga isul-ob kining tanan. 
\v 23 Unya miingon siya, "Sultihi ako kung kinsa ang imong amahan. Sultihi usab ako, kung aduna bay lawak didto sa pinuy-anan sa imong amahan alang kanako ug sa akong mga tawo aron katulogan karong gabhiona?"
\v 24 Mitubag siya, "Ang ngalan sa akong amahan mao si Betuel. Siya mao ang anak ni Nahor ug ang iyang asawa mao si Milca. 
\v 25 Oo, aduna kami lawak diin makatulog kamong tanan karong gabhiona, ug aduna usab kami daghang dagami ug mga kumpay aron ipakaon sa mga kamelyo."
\v 26 Miyukbo ang sulugoon ug misimba kang Yahweh. 
\v 27 Miingon siya, "Gipasalamatan ko si Yahweh, ang Dios nga gisimba sa akong agalon nga si Abraham. Nagpadayon siya sa pagpakita sa iyang pagkamatinud-anon ug kasaligan ngadto sa akong agalon. Yahweh giyahi ako sa akong paglakaw padulong sa panimalay sa kaparyentihan sa akong agalon!"
\v 28 Midagan ang babaye ug gisultihan ang tanan nga anaa sa panimalay sa iyang inahan mahitungod sa nahitabo. 
\v 29 Si Rebeca adunay igsoong lalaki nga ginganlan ug Laban. Midali pag-adto si Laban sa sulugoon, nga atua sa gawas didto sa atabay. 
\v 30 Natingala siya sa pagkakita sa ariyos sa ilong ug sa mga polseras nga anaa sa mga bukton sa iyang igsoon ug sa pagkadungog sa pagsulti ni Rebeca sa gisulti sa tawo ngadto kaniya. Busa migawas siya ug nakita niya ang lalaki nga nagtindog tapad sa mga kamelyo, duol sa atabay.
\v 31 Miingon siya ngadto sa lalaki, "Dayon, ikaw nga gipanalanginan ni Yahweh! Nganong nagtindog ra man ka dinhi sa gawas? Giandam ko na ang lawak alang kanimo didto sa balay, ug ang dapit aron kapahulayan alang sa imong mga kamelyo." 
\v 32 Busa ang sulugoon midayon sa pinuy-anan, ug gihaw-as sa mga sulugoon ni Laban ang dala sa mga kamelyo. Gihatagan nila ug mga dagami ug kumpay ang mga kamelyo, ug tubig nga kahimasaan sa tiil alang kaniya ug sa iyang mga kauban.
\v 33 Giandam nila ang pagkaon sa iyang atubangan aron siya makakaon, apan miingon siya, "Dili ako mokaon hangtod nga ikasulti ko ang akong angay nga isulti." Busa miingon si Laban, "Sultihi kami!" 
\v 34 Busa ang sulugoon miingon, "Sulugoon ako ni Abraham. 
\v 35 Gipanalanginan gayod pag-ayo ni Yahweh ang akong agalon busa nadato gayod siya. Gihatagan siya ni Yahweh ug daghang mga karnero ug mga baka, daghang mga bulawan ug mga plata, mga sulugoong lalaki ug babaye, mga kamelyo ug mga asno.
\v 36 Ang asawa sa akong agalon nga si Sarah, nanganak ug usa ka lalaki alang kaniya sa pagkatigulang na niya, ug gihatag sa akong agalon sa iyang anak ang tanang butang nga iyang gipanag-iyahan. 
\v 37 Matinud-anon akong nakigsaad sa akong agalon, nga nag-ingon, 'Ayaw pagpili ug asawa sa akong anak gikan sa mga anak nga babaye sa katawhan sa Canaan, sa yuta diin kami nagpuyo. 
\v 38 Hinuon, balik ngadto sa pamilya sa akong amahan, sa akong kaugalingong kaliwatan, ug pagpili gikan kanila ug usa nga asawa alang sa akong anak.'
\v 39 Unya akong gipangutana ang akong agalon, 'Unsa man ang angay nakong buhaton kung ang babaye nga ihatag nila kanako dili mouban sa akong pagbalik?' 
\v 40 Mitubag siya, 'Si Yahweh, nga kanunay nakong gituman, magpadala sa iyang anghel uban kanimo, ug siya ang hinungdan nga magmalampuson ang imong pagpanaw. Mahimo niya nga ikaw makapangita ug asawa alang sa akong anak gikan sa akong kaliwatan, ug gikan sa pamilya sa akong amahan. 
\v 41 Apan kung ang akong kaliwatan magdumili sa pagtugot kaniya sa pag-uban kanimo pagbalik, gawasnon ka na sa pagkatinunglo tungod kay wala ka nakatuman kanako.
\v 42 Sa akong pag-abot karong adlawa sa atabay, nag-ampo ako, 'Yahweh, ang Dios nga gisimba sa akong agalon nga si Abraham, kung himoon mo akong magmalampuson niining lakawa, palihog buhata kini alang kanako: 
\v 43 Nagatindog ako daplin sa atabay, diin mag-abotan ang mga babaye aron sa pagkabo ug tubig. Manghangyo ako kanimo nga kung mosulti ako sa usa ka babaye, "Palihog, hatagi ako ug mainom nga tubig gikan sa imong banga," 
\v 44 ug kung motubag siya kanako, "Sige, pag-inom, ug kuhaan ko usab ug tubig ang imong mga kamelyo," hinaot unta nga kanang bayhana mao na ang imong gitagana alang sa anak sa akong agalon!'
\v 45 Sa wala pa ako mahuman sa pag-ampo, nagpadulong si Rebeca nga nagpas-an ug banga. Milugsong siya ngadto sa atabay ug mikabo ug tubig. Miingon ako kaniya, 'Palihog hatagi ako ug mainom!' 
\v 46 Gipaubos dayon niya ang iyang banga ug miingon, 'Pag-inom! Ug mokabo usab ako ug tubig alang sa imong mga kamelyo.' Busa miinom ako ug tubig, ug nagkabo usab siya ug tubig alang sa mga kamelyo.
\v 47 Unya nangutana ako kaniya, 'Kang kinsa ka man nga anak?' Mitubag siya, 'Ang anak nga babaye ni Betuel, nga anak ni Nahor ug si Milca ang iyang asawa.' Gipabutangan ko ug ariyos ang iyang ilong ug gipasul-oban ug mga polseras ang iyang mga bukton. 
\v 48 Unya miyukbo ako ug misimba kang Yahweh, ug nagpasalamat ako kang Yahweh nga Dios, siya nga gisimba sa akong agalon nga si Abraham, siya nga naggiya kanako sa husto nga dalan aron makaplagan ang apo nga babaye sa igsoon sa akong agalon aron mahimong asawa sa anak sa akong agalon.
\v 49 Karon, kung ikaw nagmatinud-anon ngadto sa akong agalon ingon nga kabahin sa iyang kaliwatan, sultihi ako nga buhaton nimo kung unsa ang akong gihangyo. Kung dili mo kana mabuhat, sultihi usab ako niana, aron nga makahibalo ako kung unsay buhaton.
\v 50 Mitubag si Laban ug si Betuel, "Naggikan gayod kini kang Yahweh. Busa kaming duha dili makaingon nga mao kini ang husto o ang sayop nga pagabuhaton. 
\v 51 Ania si Rebeca sa imong atubangan. Dad-a siya ug lakaw na, ug ipaasawa siya sa anak nga lalaki sa imong agalon, sama sa gisulti ni
Yahweh."
\v 52 Sa pagkadungog sa sulugoon ni Abraham niining mga pulonga, mihapa siya sa yuta alang kang Yahweh. 
\v 53 Unya gipagawas sa sulugoon ang plata, ang alahas nga bulawan, ug ang mga bisti, ug gihatag kini ngadto kang Rebeca. Ug gihatag usab niya ang mga gasa ngadto sa iyang igsoong lalaki nga si Laban ug sa iyang inahan.
\v 54 Unya nangaon sila ug nanginom. Ang mga lalaki nga kauban sa sulugoon ni Abraham nangatulog usab didto niadtong gabhiona. Pagkabuntag niana, ang sulugoon miingon, "Tugoti ako karon nga mobalik na ngadto sa akong agalon." 
\v 55 Apan mitubag ang iyang igsoon ug ang iyang inahan, "Pasagdi una nga magpabilin ang babaye dinhi kanamo sa napulo lamang ka adlaw. Human niana, dad-a na siya ug panlakaw na kamo."
\v 56 Apan mitubag siya kanila, "Gibuhat ni Yahweh nga malampuson ang akong panaw, busa ayaw na ako pugngi. Tugoti na ako karon sa pagdala kaniya balik ngadto sa akong agalon!" 
\v 57 Miingon sila, "Tawagon nato ang babaye ug pangutan-on siya kung unsa ang iyang gustong buhaton." 
\v 58 Busa gipatawag nila si Rebeca ug gipangutana siya, "Mokuyog ka na ba niining tawhana karon?" Mitubag siya, "Oo, mokuyog ako."
\v 59 Busa gipalakaw nila si Rebeca kauban ang sulugoong babaye nga nag-atiman kaniya sa tibuok niyang kinabuhi aron mokuyog sa sulugoon ni Abraham ug sa mga lalaki nga miuban kaniya. 
\v 60 Unya gihangyo nila ang Dios sa pagpanalangin kang Rebeca ug miingon ngadto kaniya, "Among igsoong babaye, nanghangyo kami kang Yahweh nga makabaton ka unta ug minilyong mga kaliwatan, ug tugotan sila nga mobuntog sa hingpit sa tanang nagdumot kanila."
\v 61 Unya nangandam na si Rebeca ug ang iyang mga babayeng sulugoon. Misakay sila sa ilang mga kamelyo ug mikuyog sa sulugoon ni Abraham. Gidala niya si Rebeca ug mibiya. 
\v 62 Karon si Isaac atua nagpuyo sa kamingawan sa habagatan sa Judea. Miabot siya gikan sa Beerlahairoi.
\v 63 Usa ka gabii niana migawas siya sa uma aron mamalandong sa iyang paglakaw. Mihangad siya ug natingala sa pagkakita niya sa nagpadulong nga pipila ka mga kamelyo. 
\v 64 Mitan-aw usab si Rebeca ug nakita niya si Isaac. Mikanaog siya sa kamelyo 
\v 65 ug gipangutana ang sulugoon, "Kinsa man kanang nagpadulong nga lalaki?" Mitubag ang sulugoon, "Mao kana si Isaac, ang akong agalon." Busa gikuha niya ang iyang pandong ug gitabonan ang iyang nawong, aron sa pagpakita sa kaligdong sa atubangan niya.
\v 66 Gisuginlan sa sulugoon si Isaac sa tanang mga nahitabo. 
\v 67 Unya gipasulod ni Isaac si Rebeca sa tolda nga gipanag-iyahan sa iyang inahan, nga si Sara, ug gipangasawa niya siya. Gihigugma niya siya. Sa niini nga paagi nahupay ang kasubo nga gibati ni Isaac mahitungod sa pagkamatay sa iyang inahan.

\c 25 
\v 1 Human sa kamatayon ni Sara, naminyo si Abraham ug laing babaye, nga ginganlan ug Ketura. 
\v 2 Sa wala madugay nanganak siya ug unom ka mga anak nga lalaki: nga sila si Zimran, si Joksan, si Medan, si Midian, si Isbak, ug si Shua. 
\v 3 Si Joksan ang amahan sa duha ka anak nga lalaki nga si Sheba ug Dedan. Ang mga kaliwatan ni Dedan mao ang pundok sa mga tawo nga taga-Asiria, ang taga-Letus, ug ang taga-Leum. 
\v 4 Ang mga anak nga lalaki ni Midian mao sila si Efa, Efer, Hanoc, Abida, ug Elda. Silang tanan mao ang kaliwatan ni Ketura.
\v 5 Nagsulti si Abraham nga kung mamatay na siya, si Isaac gayod ang makapanunod sa tanan niyang gipanag-iyahan. 
\v 6 Apan samtang buhi pa si Abraham, gihatagan niya ug mga gasa ang mga anak nga lalaki sa iyang mga ka puyopuyo ug gipalakaw sila halayo gikan sa iyang anak nga lalaki aron mamuyo sa yuta sa sidlakan.
\v 7 Nabuhi si Abraham hangtod 175 katuig. 
\v 8 Namatay siya nga tigulang na kaayo ug gitipon sa iyang mga katigulangan nga nangamatay na kaniadto pa.
\v 9 Gilubong siya sa iyang mga anak nga lalaki nga sila si Isaac ug Ismael didto sa langob sa Macpela, duol sa Mamre, sa uma nga napalit ni Abraham gikan sa anak nga lalaki ni Efron nga si Zohar, nga kaliwat ni Heth. 
\v 10 Didto gilubong nila ni Isaac ug ni Ismael ang iyang lawas, kay didto man usab gilubong ni Abraham ang lawas sa iyang asawa nga si Sara. 
\v 11 Human mamatay si Abraham, gipanalanginan pa sa Dios ang iyang anak nga si Isaac. Nagpadayon sa pagpuyo si Isaac duol sa Beerlahairoi.
\v 12 Mao kini kadtong mga kaliwatan gikan sa anak nga lalaki ni Abraham nga si Ismael, nga gipanganak sa ulipong babaye ni Sara nga si Hagar nga taga-Ehipto.
\v 13 Mao kini ang ilang mga ngalan, subay sa ilang pagkahimugso: Ang kamagulangang anak nga lalaki ni Ismael ginganlan ug Nebaiot. Sunod kaniya nahimugso sila si Kedar, si Adbeel, si Mibsam, 
\v 14 si Misma, si Duma, si Massa, 
\v 15 si Hadar, si Tema, si Jetur, si Nafis, ug si Kedema. 
\v 16 Ang dose ka mga anak nga lalaki ni Ismael nangulo sa mga tribo nga nakabaton niadtong mga ngalana. Ang matag usa kanila adunay kaugalingong pinuy-anan ug dapit.
\v 17 Nabuhi si Ismael hangtod 137 katuig. Unya namatay siya ug gitipon sa iyang mga katigulangan nga nangamatay na. 
\v 18 Ang iyang mga kaliwatan namuyo sa dapit taliwala sa Shur ug Havila, duol sa utlanan sa Ehipto ingon nga tawo nga milakaw ngadto sa Ashur. Apan wala nagmalinawon ang ilang pagpuyo.
\v 19 Mao kini ang nahitabo mahitungod sa anak nga lalaki ni Abraham nga si Isaac. Si Abraham ang amahan ni Isaac. 
\v 20 Sa dihang 40 na ang panuigon ni Isaac, naminyo siya kang Rebeca nga anak nga babaye ni Betuel. Si Betuel mao ang usa sa mga kaliwat ni Aram nga gikan sa Padanaram. Si Rebeca mao ang igsoon nga babaye ni Laban, nga Aramihanon.
\v 21 Sa gidugayon sa ilang kaminyoon, wala pa gihapon makabaton ug mga anak si Rebeca. Busa nag-ampo si Isaac ngadto kang Yahweh mahitungod sa iyang asawa, ug gitubag ni Yahweh ang iyang pag-ampo. Namabdos ang iyang asawa nga si Rebeca . 
\v 22 Ug adunay duha ka bata sa iyang sabakan ug kanunay kining nagdinut-anay sa usag usa. Busa miingon siya, "Nganong nahitabo man kini kanako?" Busa nangutana siya kang Yahweh mahitungod niini.
\v 23 Miingon si Yahweh kaniya, "Duha ka nasod ang motungha gikan sa kaluha sa sulod sa imong tiyan. Ug kanang duha ka mga nasod mabahin sa usag usa, ug ang usa labing malig-on kaysa sa usa. Ug ang magulang magaalagad sa manghod."
\v 24 Sa pagpanganak ni Rebeca, tinuod gayod kini! Gipahimugso ang kaluhang anak nga lalaki! 
\v 25 Ang unang migawas bulagaw ug balhiboon ang tibuok lawas niini, sama sa panapton nga hinimo sa balahibo. Busa ginganlan nila kini ug Esau. 
\v 26 Unya ang iyang igsoong lalaki nahimugso nga naggunit sa tikod ni Esau. Busa ginganlan nila kini ug Jacob. Ug 60 na ang panuigon ni Isaac sa pagkahimugso sa kaluha.
\v 27 Sa dihang nanagko na ang kaluha, nahimong hanas nga mangangayam sa ihalas nga mga mananap si Esau. Naggahin siya ug daghang panahon sa kaumahan. Apan, hilomon nga tawo si Jacob nga kanunay lamang anaa sa balay. 
\v 28 Mas nagustohan ni Isaac si Esau, tungod kay lamian man siya sa karne sa mga mananap nga ginapangayaman ni Esau. Apan mas nagustohan ni Rebeca si Jacob.
\v 29 Usa ka adlaw niana samtang nagluto si Jacob ug pipila ka mga liso, miabot si Esau gikan sa uma nga gigutom pag-ayo. 
\v 30 Miingon siya kang Jacob, "Hatagi ako nianang pula nga linat-an aron makakaon ako karon dayon, tungod kay gigutom na gayod ako!" (Mao kana ang hinungdan nga ang lahi nga ngalan ni Esau mao si Edom).
\v 31 Miingon si Jacob, "Hatagan ko ikaw kung ibaligya mo kanako ang imong katungod sa pagkamagulang aron makapanunod sa katigayonan sa atong amahan." 
\v 32 Mitubag si Esau, "Himalatyon na ako sa kagutom. Kung mamatay man ako karon, ang akong katungod ingon nga pagkamagulang dili makatabang kanako." 
\v 33 Miingon si Jacob, "Panumpa una kanako nga gihatag mo na kanako ang imong katungod sa pagkamagulang!" Busa mao kana ang gibuhat ni Esau. Gibaligya niya kang Jacob ang iyang katungod sa pagkamagulang. 
\v 34 Unya gihatagan ni Jacob si Esau sa pipila ka tinapay ug linat-ang mga liso. Mikaon si Esau ug miinom, ug unya mitindog siya ug milakaw. Sa pagbuhat niana, gipakita ni Esau nga dili bililhon alang kaniya ang iyang katungod sa pagkamagulang.

\c 26 
\v 1 Sa paglabay sa panahon adunay dakong kagutom sa yuta. Lahi kana sa kagutom nga nahitabo sa dihang buhi pa si Abraham. Busa miadto si Isaac sa habagatang-sidlakan didto sa siyudad sa Gerar aron makigsulti kang Abimelec, ang hari sa mga Felistihanon.
\v 2 Apan mipakita si Yahweh kaniya ug miingon "Ayaw paglugsong ngadto sa Ehipto! Puyo sa yuta nga gisulti nako kanimo! 
\v 3 Pabilin niining yutaa, ug pagatabangan ug panalanginan ko ikaw, tungod kay ihatag ko kanimo ug sa imong mga kaliwatan kining mga yutaa, ug buhaton ko gayod kung unsa ang akong gisaad sa imong amahan.
\v 4 Padaghanon ko pa gayod ang imong mga kaliwatan sama kadaghan sa mga bituon sa kalangitan. Ihatag ko sa imong mga kaliwatan kining tanang kayutaan, ug himuon ko nga panalangin ang imong kaliwatan ngadto sa tanang pundok sa katawhan sa kalibotan. 
\v 5 Buhaton ko kana tungod kay nagtuman man si Abraham kanako. Gituman niya ang tanan nga akong gisulti nga iyang buhaton, ang tanan nga akong gisugo kaniya nga buhaton, ang tanan nga akong gisulti ug ang tanang mga balaod nga akong gihatag kaniya."
\v 6 Busa si Isaac nagpuyo ngadto sa Gerar kauban ang iyang asawa ug mga anak nga lalaki. 
\v 7 Sa dihang mangutana ang mga kalalakin-an sa Gerar kung kinsa kanang bayhana, motubag si Isaac, "Siya ang akong igsoong babaye." Gisulti niya kini tungod kay nahadlok man siya sa pag-ingon, "Siya ang akong asawa." Kay naghunahuna man siya nga, "Maanyag kaayo si Rebeca nga lagmit makagusto sila kaniya. Ug patyon nila ako aron lamang makuha siya." 
\v 8 Sa nakapuyo na didto si Isaac sa hataas nga panahon, usa ka adlaw niana, ang hari sa mga Felistihanon nga si Abimelec midungaw sa bintana sa iyang palasyo ug natingala siya sa pagkakita nga si Isaac naghagwa sa iyang asawa nga si Rebeca.
\v 9 Busa gipatawag dayon ni Abimelec si Isaac ug giingnan siya, "Karon nasayran na nako nga asawa mo gayod siya! Busa nganong nagsulti ka man nga, 'Siya ang imong igsoon nga babaye'?" Mitubag si Isaac kaniya, "Gisulti ko kadto tungod kay nagtuo man ako nga tingali adunay tawo dinhi nga mopatay kanako aron kuhaon siya." 
\v 10 Miingon si Abimelec, "Wala mo unta kini buhata kanamo! Kay tingali baya may tawo nga nakigdulog na sa imong asawa, ug ikaw unya ang mahimong hinungdan nga masad-an kami sa dakong sala!" 
\v 11 Unya gimandoan ni Abimelec ang tanan niyang katawhan, sa pag-ingon, "Ayaw ninyo pasipad-i kining tawhana o ang iyang asawa! Kay si bisan kinsa ang mobuhat niini pagasilotan gayod!"
\v 12 Nagpugas si Isaac nianang yutaa ug nianang tuiga, ug daghan kaayo ang iyang abot, tungod kay gipanalanginan man siya ni Yahweh. 
\v 13 Nakabaton pa gayod si Isaac ug daghan pang mga kabtangan, hangtod nga nadato siya kaayo. 
\v 14 Aduna siyay dakong panon sa mga karnero, mga kanding, ug mga baka, ug daghang mga sulugoon. Tungod niana, ang mga Felistihanon nasina kaniya.
\v 15 Busa ang tanang mga atabay nga kinalot kaniadto sa mga sulugoon sa iyang amahan nga si Abraham, gitabonan sa mga tawo ug yuta. 
\v 16 Unya miingon si Abimelec kang Isaac, "Mas midaghan pa kamo kaysa kanamo, busa gusto ko nga mamahawa na kamo sa among dapit." 
\v 17 Busa namahawa didto si Isaac ug ang iyang pamilya. Nanlakaw sila ug nagtukod sa ilang mga tolda sa walog sa Gerar ug namuyo didto.
\v 18 Adunay pipila ka mga atabay nianang dapita nga kinalot sa dihang buhi pa ang amahan ni Isaac nga si Abraham, apan gitabonan kini ug yuta sa mga Felistihanon sa pagkamatay ni Abraham. Apan gikalot pag-usab ni Isaac ug sa iyang mga sulugoon ang mga atabay, ug ginganlan ra gihapon ni Isaac ang atabay sama sa gipangalan sa iyang amahan.
\v 19 Nagkalot ang mga sulugoon ni Isaac sa walog ug nakakaplag sila ug tubod. 
\v 20 Apan ang mga kalalakin-an nga magbalantay sa mga kahayopan sa walog sa Gerar nakiglalis sa mga lalaki nga magbalantay sa mga kahayopan ni Isaac. Miingon sila, "Ang tubig niining atabaya amoa!" Busa ginganlan ni Isaac ang atabay ug Esek, nga ang buot ipasabot "panaglalis," tungod kay naglalis man sila kung kinsa ang nanag-iya niini.
\v 21 Unya nagkalot ug laing atabay ang mga sulugoon ni Isaac, apan nanag-away sila kung kinsa na usab ang makapanag-iya sa atabay. Busa ginganlan kini ni Isaac ug Sitnah, nga ang buot ipasabot "panagsupak." 
\v 22 Unya mipahawa sila didto ug nagkalot ug laing atabay, apan niining panahona wala nay si bisan usa ang nag-away kung kinsa ang makapanag-iya niini. Busa ginganlan niya kini ug Rehobot, nga ang buot ipasabot "walay sulod nga dapit," sa pag-ingon, "Gihatagan kita ni Yahweh ug dapit nga walay sulod aron pagapuy-an, ang dapit nga dili gusto sa ubang mga tawo, ug magmauswagon kita pag-ayo."
\v 23 Gikan didto mitungas si Isaac ngadto sa Beersheba. 
\v 24 Sa unang gabii niya didto, nagpakita kaniya si Yahweh ug nag-ingon, "Ako ang Dios nga gisimba sa imong amahan. Ayaw kahadlok sa bisan unsa. Tabangan ko ikaw ug panalanginan ko ikaw, ug tungod sa akong gisaad sa akong sulugoon nga si Abraham, akong padaghanon pag-ayo ang imong kaliwatan." 
\v 25 Busa si Isaac nagtukod didto ug halaran ug naghalad aron sa pagsimba kang Yahweh. Gitukod niya didto ang ilang tolda, ug ang iyang mga sulugoon nagsugod sa pagkalot ug atabay.
\v 26 Samtang nagkalot sila sa atabay, miabot si Haring Abimelec didto kang Isaac nga gikan sa Gerar, kauban si Ahuzzat, ang iyang magtatambag, ug si Phicol, ang pangulo sa iyang mga kasundalohan. 
\v 27 Nangutana si Isaac kanila, "Gikasilagan na ninyo ako kaniadto ug gipapahawa. Busa nganong nanganhi man kamo karon kanako?"
\v 28 Ang usa kanila mitubag, "Nakita namo nga gitabangan ka ni Yahweh. Busa nakaingon kami sa usag usa, 'Kinahanglan nga aduna kitay kasabotan tali kanamo ug kang Isaac.' Busa kinahanglan namo mohimo ug malinawon nga pakigsaad nganha kanimo, 
\v 29 sa pagpadayag nga dili ninyo kami pasakitan, sa susamang paagi nga wala ka namo pasipad-i. Maayo kanunay ang among pagtagad kaninyo, ug gipalakaw ka namong malinawon. Ug karon gipanalanginan ka na ni Yahweh."
\v 30 Busa nagpakombira si Isaac alang kanila, ug nangaon silang tanan ug naginom. 
\v 31 Sayo sa kabuntagon nanumpa silang tanan sa usag usa nga ilang buhaton kung unsa ang ilang gisaad. Unya gipapauli sila ni Isaac sa maayong kabubot-on.
\v 32 Nianang adlawa miabot ang mga sulugoon ni Isaac ug misugilon kaniya mahitungod sa atabay nga nahuman na nila ug kalot. Miingon sila, "Nakakaplag kami ug tubig sa atabay!" 
\v 33 Ginganlan ni Isaac ang atabay ug Shiba, nga susama sa Hebreohanong pulong nga ang buot ipasabot "pagpanumpa." Hangtod karon ang lungsod didto ginganlan ug Beersheba nga ang buot ipasabot "atabay sa pagpakigsabot sa kalinaw."
\v 34 Sa nagpanuigon na ni Esau ug 40, naminyo siya kang Judith, ang anak nga babaye ni Beeri, ug ni Basemath, ang anak nga babaye ni Elon. Kining duha ka babaye mga kaliwat ni Heth, dili gikan sa kaliwat ni Isaac. 
\v 35 Ang duha ka asawa ni Esau nakapasubo pag-ayo kang Isaac ug kang Rebeca.

\c 27 
\v 1 Sa natigulang na si Isaac, nahalap na siya. Usa ka adlaw iyang gipatawag si Esau, ang iyang kamagulangang anak nga lalaki, ug miingon ngadto kaniya, "Akong anak?" Mitubag siya, "Ania ako!" 
\v 2 Miingon si Isaac, "Paminaw kanako. Tigulang na ako kaayo, ug wala ako masayod kung kanus-a ako mamatay.
\v 3 Busa kuhaa karon ang imong pana ug baslayan nga puno sa uhas ug adto sa kabukiran, ug pangayam ug ihalas nga mananap alang kanako. 
\v 4 Ihawa ang usa ug andama ang labing lamian nga matang sa linuto nga karne nga akong gusto. Unya dad-a kini nganhi kanako aron sa pagkahuman nako sa pagkaon niini, mahatag ko na kanimo ang panalangin sa dili pa ako mamatay."
\v 5 Naminaw si Rebeca sa pagsulti ni Isaac sa iyang anak, nga si Esau. Busa sa dihang nakalakaw na si Esau aron mangayam, 
\v 6 miingon si Rebeca ngadto sa iyang anak, nga si Jacob, "Paminaw kanako. Nadungog nako ang imong amahan nga nakigsulti sa imong igsoon, nga si Esau, nga nag-ingon, 
\v 7 'Lakaw ug pangayam sa pipila ka mga ihalas nga mananap ug dad-a kini dinhi, ug lutoa ang labing lamian nga karne, aron nga makakaon ako niini. Unya sa dili pa ako mamatay akong mahatag kanimo ang akong panalangin samtang maminaw si Yahweh.'
\v 8 Busa karon, akong anak, buhata kung unsa ang akong isulti kanimo. 
\v 9 Lakaw ngadto sa panon sa kahayopan ug pag-ihaw ug duha ka pinakatambok nga nating kanding ug dad-a ang karne nganhi kanako. Unya akong lutoan ug lamiang pagkaon ang imong amahan, sa paagi nga iyang gusto. 
\v 10 Ug dad-a kini ngadto sa imong amahan, aron nga makakaon siya niini, ug unya mahatag niya kanimo ang iyang panalangin sa dili pa siya mamatay."
\v 11 Apan miingon si Jacob ngadto sa iyang inahan nga si Rebeca, "Balhibuon ang tibuok lawas sa akong igsoon nga si Esau, apan dili sama niana ang akong pamanit! Hamis ang akong pamanit! 
\v 12 Unsa may mahitabo kung hikapon na ako sa akong amahan? Maamgohan niya nga nanglimbong ako kaniya, ug tungluhon ang akong kaugalingon, ug dili usa ka panalangin!"
\v 13 Miingon kaniya ang iyang inahan, " Kung mahitabo man kana, akong anak, ako nalang ang magpatunglo. Buhata kung unsa ang akong gisulti kanimo. Lakaw na ug kuhaa ang mga kanding alang kanako!" 
\v 14 Busa milakaw si Jacob ug giihaw ang duha ka kanding ug gidala niya kini ngadto sa iyang inahan. Unya nagluto ang iyang inahan sa lamiang pagkaon, sama sa gusto sa iyang amahan.
\v 15 Unya gikuha ni Rebeca ang labing maayong sinina sa iyang kamagulangang anak nga si Esau nga anaa sa tolda, ug gipasul-ob niya sa iyang kamanghoran nga si Jacob, 
\v 16 Gibutang usab niya ang mga balahibo sa nating kanding sa iyang mga kamot ug sa hamis nga bahin sa iyang liog. 
\v 17 Unya gibutang niya sa iyang mga kamot ang pipila ka tinapay ug ang lamian nga pagkaon nga iyang giandam.
\v 18 Gidala kini ni Jacob ug miadto siya sa iyang amahan ug miingon, "Amahan ko!" Mitubag si Isaac, "Ania ako; kinsa ka man sa akong mga anak?" 
\v 19 Miingon si Jacob ngadto sa iyang amahan, "Ako si Esau, ang imong kamagulangang anak. Gibuhat ko na kung unsa ang imong gisulti kanako. Lingkod ug kaon sa pipila ka karne aron nga panalanginan mo na ako."
\v 20 Apan nangutana si Isaac sa iyang anak, "Akong anak, giunsa mo man pagkakita ug nakapangayam ka dayon sa mananap?" Mitubag si Jacob, "Tungod kay si Yahweh, nga imong gisimba, ang naghimo niini kanako aron magmalampuson." 
\v 21 Miingon si Isaac ngadto kang Jacob, "Paduol kanako, anak ko, aron nga mahikap ko ikaw ug mahibal-an kung ikaw ba gayod ang akong anak nga si Esau."
\v 22 Busa mipaduol si Jacob sa iyang amahan, nga si Isaac, gihikap siya ni Isaac ug miingon, "Ang tingog mao ang tingog ni Jacob, apan ang mga bukton balhibuon, sama sa mga bukton sa iyang magulang nga igsoon, nga si Esau." 
\v 23 Wala siya nailhi ni Isaac, tungod kay buta na man siya ug ang mga bukton ni Jacob balhibuon man, sama sa iyang magulang nga igsoon nga si Esau. Busa nangandam na si Isaac pagpanalangin kaniya.
\v 24 Apan nangutana una si Isaac, "Ikaw ba gayod ang akong anak nga si Esau?" Mitubag si Jacob, "Oo, ako kini." Miingon si Isaac, 
\v 25 "Anak ko, dad-i ako sa imong giluto nga karne, aron nga makakaon na ako niini ug unya mahatag ko na kanimo ang akong panalangin." Busa gihatagan siya ni Jacob, ug gikaon niya kini. Gihatagan usab siya ni Jacob ug bino, ug giinom niya kini.
\v 26 Unya ang iyang amahan, nga si Isaac miingon ngadto kaniya, "Anak ko, paduol ug haloki ako." 
\v 27 Busa mipaduol si Jacob kaniya, ug gihagkan siya sa aping sa iyang amahan. Nasimhutan ni Isaac ang baho sa sinina nga gisul-ob ni Jacob. Ang baho niini sama sa sinina ni Esau. Busa miingon siya, "Tinuod gayod, ang baho sa akong anak sama sa baho sa uma nga gipanalanginan ni Yahweh.
\v 28 Gihangyo ko ang Dios nga magpadala kanimo ug yamog gikan sa langit aron mobisbis sa imong kaumahan, ug mao ang hinungdan nga madagayaon ang imong mga abot gikan sa yuta, ug maayong mga abot sa trigo, ug mga ubas alang sa bino.
\v 29 Gihangyo ko nga ang katawhan sa daghang pundok sa katawhan mag-alagad ug moyukbo kanimo. Gihangyo ko nga ikaw ang magdumala sa imong igsoon, ug ang kaliwatan sa imong inahan moyukbo usab kanimo. Gihangyo ko nga ang Dios ang motunglo niadtong motunglo kanimo, ug mopanalangin niadtong magpanalangin kanimo."
\v 30 Human panalangini ni Isaac si Jacob, ug sa pagbiya ni Jacob sa lawak sa iyang amahan, miabot ang iyang magulang nga igsoon nga si Esau gikan sa pagpangayam. 
\v 31 Giluto ni Esau ang lamian nga putahe ug gidala kini ngadto sa iyang amahan. Miingon siya sa iyang amahan, "Amahan ko, palihog lingkod ug kan-a ang akong giluto, aron nga mapanalanginan mo na ako!"
\v 32 Nangutana kaniya ang iyang amahan nga si Isaac, Kinsa ka man? Mitubag si Esau, "Ako ang imong kamagulangang anak nga si Esau! 
\v 33 Unya nagsugod sa pagpangurog pag-ayo si Isaac. Miingon siya, "Unya kinsa man diay kadtong nagdala kanako ug karne nga inayam, ug nahurot ko kini sa pagkaon? Ania siya dinhi sa wala ka pa miabot. Gipanalanginan ko na siya, ug dili ko na mabakwi pa ang akong panalangin."
\v 34 Sa pagkadungog ni Esau niadtong mga gipamulong sa iyang amahan, mihilak siya sa makusog. Ug nahiubos siya pag-ayo. Miingon siya sa iyang amahan, "Amahan ko, panalangini usab ako! 
\v 35 Apan mitubag ang iyang amahan, "Miabot ang imong manghod, gilimbongan ako ug giilog niya ang imong panalangin!"
\v 36 Miingon si Esau, "Husto gayod nga Jacob ang iyang ngalan tungod kay gilimbongan na niya ako sa makaduha. Ang unang higayon mao ang pagkuha niya sa akong katungod sa pagkamagulang, ug niining higayona giilog na usab niya ang akong panalangin. Unya nangutana siya, "Wala ka na bay nahabilin nga panalangin alang kanako?" 
\v 37 Mitubag ug miingon si Isaac kang Esau, "Gikasulti ko na nga ang imong manghod magamando kanimo, ug gikasulti ko na nga ang iyang mga kaparyentihan moalagad kaniya. Ug gikasulti ko na usab nga hatagan siya sa Dios ug daghang abot sa trigo ug mga ubas alang sa bino. Busa anak ko, unsa pa man ang mabuhat ko alang kanimo?"
\v 38 Miingon si Esau ngadto sa iyang amahan, "Amahan ko, aduna ka pa bay bisag usa lamang sa imong panalangin? Amahan ko, panalangini usab ako!" Unya mihilak pag-ayo si Esau.
\v 39 Ang iyang amahan nga si Isaac mitubag ug miingon kaniya, "Ang dapit nga imong pagapoy-an layo gikan sa tabonok nga yuta ug gikan sa yamog nga ipadala sa Dios gikan sa langit aron bisbisan ang kaumahan. 
\v 40 Mangilog ka ug mopatay ka ug tawo aron ka mabuhi, ug maulipon ka sa imong igsoon. Apan kung makahukom ka nga mosupak batok kaniya, makalingkawas ka sa iyang pagdumala."
\v 41 Tungod sa pagpanalangin sa iyang amahan ngadto kang Jacob, nasuko si Esau sa iyang igsoon. Miingon si Esau sa iyang kaugalingon, "Kung mamatay na ang akong amahan ug mahuman na kami sa pagbangotan alang kaniya, pagapatyon ko si Jacob!" 
\v 42 Apan nasayran ni Rebeca ang bahad sa iyang kamagulangang anak nga si Esau. Busa gipatawag niya ang iyang kamanghorang anak, ug giingnan niya, "Paminaw kanako. Ang imong magulang, nga si Esau, mohupay sa iyang kaugalingon pinaagi sa pagplano sa pagpatay kanimo, aron manimalos siya sa paglimbong nimo sa inyong amahan.
\v 43 Busa karon, akong anak, paminaw pag-ayo kung unsa ang akong isulti kanimo. Ikyas dayon ug lakaw ug pagpuyo sa akong igsoon nga si Laban, didto sa Haran. 
\v 44 Pagpuyo sa didto, hangtod mahupay ang kasuko sa imong igsoon. 
\v 45 Sa dihang malimtan na unya niya kung unsa ang imong gibuhat kaniya, magpadala ako ug mensahe kanimo aron makabalik ka na dinhi. Kay kung patyon ka ni Esau, nan patyon usab siya sa uban, ug unya mamatay ang akong duha ka anak sa samang panahon!"
\v 46 Unya miingon si Rebeca ngadto kang Isaac, "Kining langyaw nga mga babayeng gipangawasa ni Esau, nga mga kaliwat ni Heth, nakapasubo sa akong kinabuhi. Kung mangasawa man usab si Jacob sa babaye nga gikan sa kaliwatan ni Heth niining dapita, walay kapuslanan ang akong kinabuhi!"

\c 28 
\v 1 Unya gipatawag ni Isaac si Jacob ug gipanalanginan siya. Gisulti niya kini kaniya: "Ayaw pangasawa ug babaye nga Canaanhon. 
\v 2 Hinuon, lakaw dayon ngadto sa Paddan Aram, didto sa balay sa amahan sa imong inahan nga si Betuel. Hangyoa ang usa sa mga anak nga babaye sa igsoon sa imong inahan nga si Laban aron imong pangasaw-on.
\v 3 Mag-ampo ako nga panalanginan ka sa Makagagahom nga Dios, ug makabaton ka ug daghang kaliwatan, sa paagi nga mahimo silang nagkalain-laing pundok sa katawhan. 
\v 4 Mag-ampo usab ako nga panalanginan ka niya ug ang imong mga kaliwatan aron makapanag-iya sa yuta nga gikapuy-an ninyo karon ingon nga langyaw, ang yuta nga gisaad sa Dios nga ihatag kang Abraham ug sa iyang mga kaliwatan."
\v 5 Busa gipalakaw ni Isaac si Jacob ngadto sa Paddan Aram aron mopuyo uban sa igsoon ni Rebeca nga si Laban nga anak ni Betuel, nga sakop sa pundok sa katawhan sa mga Aramihanon. (Mao kadto si Rebeca ang inahan ni Jacob ug ni Esau.)
\v 6 Nasayran ni Esau nga gipanalanginan ni Isaac nga iyang amahan si Jacob ug unya gipaadto niya sa Paddan Aram. Nasayran usab niya nga sa pagpanalangin sa iyang amahan kang Jacob, miingon siya kaniya, "Ayaw pangasawa sa babaye nga mga mga Canaanhon," 
\v 7 ug gituman ni Jacob ang iyang amahan ug inahan, ug miadto na sa Paddan Aram.
\v 8 Nakaamgo usab si Esau nga ang iyang amahan nga si Isaac wala motugot sa mga babaye nga Canaanhon. 
\v 9 Tungod niana, milakaw si Esau aron makigkita sa iyang paryente nga si Ismael ug nangasawa kang Mahalath, ang anak nga babaye ni Ismael. Si Mahalath igsoon ni Nabaioth ug ang apo nga babaye ni Abraham.
\v 10 Sa kasamtangan, mibiya si Jacob sa Beersheba ug milakaw paingon sa Haran. 
\v 11 Sa pag-abot na niya sa maong dapit, mipahulay siya didto tungod kay gabii naman. Nagkuha siya ug bato didto ug gigamit niya kini ingon nga unlan. Unya mihigda siya ug natulog didto.
\v 12 Samtang natulog siya, nagdamgo siya ug nakakita siya ug hagdanan. Ang ubos nga bahin sa hagdanan anaa sa kalibotan ug ang ibabaw nga bahin atua sa langit. Nakita usab ni Jacob ang mga anghel sa Dios nga nagsaka-kanaog sa hagdanan. 
\v 13 Unya nakita niya si Yahweh nga nagtindog tumoy sa hagdanan, nga nag-ingon "Ako ang Dios nga si Yahweh, nga gisimba sa imong apohan nga si Abraham ug gisimba usab ni Isaac . Ihatag ko kanimo ug sa imong mga kaliwatan ang yuta nga imong gihigdaan.
\v 14 Ang imong kaliwatan managhan sama kadaghan sa abog sa yuta, ug ang ilang utlanan mahimong halapad pag-ayo. Mokaylap kini sa tanang dapit, ngadto sa sidlakan ug sa kasadpan, ngadto sa amihanan ug sa habagatan. Panalanginan ko ang tanan nga kaliwatan ug pundok sa katawhan sa kalibotan pinaagi kanimo ug sa imong mga kaliwatan. 
\v 15 Tabangan ko ikaw ug panalipdan ko ikaw bisan asa ka man moadto, ug dad-on ko ikaw pagbalik niini nga yuta. Dili ko ikaw biyaan; buhaton ko alang kanimo ang tanan nga akong gisaad nga buhaton."
\v 16 Sa panahon sa kagabhion, nakamata si Jacob, naghunahuna siya, "Nakasiguro ako nga anaa si Yahweh niining dapita, ug hangtod karon wala ako nasayod niini!" 
\v 17 Nahadlok siya, ug miingon, "Makalilisang kining dapita! Mao gayod kini ang dapit kung asa nagpuyo ang Dios, ug mao kini ang ganghaan paingon sa langit!"
\v 18 Pagkabuntag mibangon si Jacob, gikuha niya ang bato nga iyang giunlanan, ug giugbok niya kini aron timailhan sa dapit diin nagpakita ang Dios kaniya. Gibuboan niya ug gamayng lana sa olibo ang ibabaw sa bato aron igahin kini alang sa Dios. 
\v 19 Ginganlan niya ug Bethel ang maong dapit, nagpasabot "pinuy-anan sa Dios." Kaniadto ginganlan kini ug Luz.
\v 20 Ligdong nga nanumpa si Jacob sa Dios, nga nag-ingon, "Kung tabangan mo ako ug panalipdan mo ako sa akong pagpanaw, ug kung hatagan mo ako ug igo nga pagkaon aron kan-on ug mga bisti aron sul-obon, 
\v 21 aron nga makabalik ako nga luwas ngadto sa balay sa akong amahan, unya ikaw Yahweh, ang Dios nga akong pagasimbahon. 
\v 22 Kining bato nga akong giugbok mahimong timailhan sa dapit diin ikaw nagpakita kanako. Ug akong ihatag pagbalik kanimo ang ikapulo sa tanan nimong gihatag kanako."

\c 29 
\v 1 Mipadayon si Jacob sa iyang panaw, ug nakaabot siya sa silangan sa kayutaan sa Canaan. 
\v 2 Didto nakakita siya ug usa ka atabay nga anaa sa uma, ug adunay tulo ka panon sa karnero nga naglubog duol sa atabay. Mao kini ang atabay nga kasagarang kuhaanan ug tubig sa mga magbalantay alang sa ilang mga karnero. Adunay dakong bato nga gitabon sa ibabaw sa atabay. 
\v 3 Sa dihang magkatigom na ang tanang panon sa kahayopan didto, magtinabangay ang mga magbalantay aron ipaligid ang bato gikan sa ibabaw sa atabay ug mokabo ug tubig alang sa karnero. Sa dihang mahuman na sila sa pagbuhat niana, itabon nila pagbalik ang bato sa samang dapit ibabaw sa atabay.
\v 4 Nianang adlawa, si Jacob nangutana sa mga magbalantay sa karnero nga naglingkod didto, "Asa man kamo gikan?" mitubag, "Gikan kami sa siyudad sa Haran." 
\v 5 Nangutana siya kanila, "Nakaila ba kamo kang Laban, ang apo nga lalaki ni Nahor?" Mitubag sila, "Oo, nakaila kami kaniya." 
\v 6 Si Jacob nangutana kanila, "Maayo ba si Laban?" Mitubag sila, "Oo, Maayo siya. Tan-awa! Nagpadulong na dinhi ang iyang anak nga babaye nga si Raquel uban ang mga karnero!"
\v 7 Miingon si Jacob, "Apan taas pa ang adlaw sa. Dili pa panahon sa pagtigom sa panon sa kahayopan alang sa kagabhion. Nganong dili man ninyo paimnon una ug tubig ang mga karnero ug unya dad-a pagbalik didto sa sibsibanan?" 
\v 8 Mitubag sila, "Dili, dili namo kana mabuhat hangtod nga magkatigom dinhi ang panon sa kahayopan ug aron nga maligid na namo ang bato gikan sa ibabaw sa atabay. Pagkahuman niana, mahatagan namo ug tubig ang mga karnero."
\v 9 Samtang nakigsulti pa siya kanila, miabot si Raquel uban ang karnero sa iyang Amahan. Siya mao ang nag-atiman sa mga karnero sa iyang amahan. 
\v 10 Sa pagkakita ni Jacob kang Raquel, ang anak nga babaye ni Laban, nga igsoong lalaki sa iyang inahan, ug sa mga karnero ni Laban, miduol siya ug giligid ang bato nga mitabon sa atabay, ug mikuha siya ug tubig alang sa karnero sa iyang uyoan.
\v 11 Unya mihalok si Jacob sa aping ni Raquel, ug misinggit siya sa makusog tungod sa tumang kalipay. 
\v 12 Si Jacob miingon kang Raquel nga siya usa sa mga paryente sa iyang amahan, ang anak nga lalaki sa iyang iyaan nga si Rebeca. Busa midagan siya ug iyang gisultihan ang iyang amahan.
\v 13 Sa pagkadungog ni Laban nga anaa didto si Jacob, ang anak sa iyang igsoong babaye, midagan siya aron sa pagtagbo kaniya. Migakos siya kaniya ug mihalok sa iyang aping. Unya gidala niya siya sa iyang pinuy-anan, ug unya gisugilon ni Jacob kaniya ang tanan nga nahitabo kaniya. 
\v 14 Unya miingon si Laban kaniya, "Sa pagkatinuod, kabahin ka sa akong pamilya!" Human niana nagpuyo si Jacob didto ug nagtrabaho alang kang Laban sulod sa usa ka bulan.
\v 15 Miingon si Laban kaniya “Kinahanglan nga dili ka magtrabaho kanako nga walay suhol tungod kay magparyente kita! Apan sultihi ako kung pila ang gusto nimo nga isuhol ko kanimo." 
\v 16 Karon si Laban adunay duha ka anak nga babaye. Ang ngalan sa iyang kimagulangan mao si Lea, ang iyang kamanghoran ginganlan ug Raquel. 
\v 17 Si Lea adunay maanindot nga mga mata, apan si Raquel adunay maanindot nga pamarog ug maanyag. 
\v 18 Nahigugma si Jacob kang Raquel, ug miingon siya, "Magtrabaho ako alang kanimo sulod sa pito ka tuig. Ug mao kana ang akong bayad aron tugotan mo ako nga makigminyo sa imong kamanghorang anak, nga si Raquel."
\v 19 Mitubag si Laban, "Mas maayo alang kanako nga tugotan ko ikaw nga makapangasawa kaniya kaysa mabana siya sa laing lalaki! Kinahanglan magpuyo ka dinhi uban kanamo." 
\v 20 Busa nagtrabaho si Jacob kang Laban sulod sa pito ka tuig aron mangasawa kang Raquel, apan alang kaniya daw sama lamang kini sa pipila ka mga adlaw, tungod kay hilabihan gayod ang iyang paghigugma kaniya.
\v 21 Pagkahuman sa pito ka tuig, si Jacob miingon ngadto kang Laban, "Karon tugoti na ako nga makapangasawa kang Raquel, tungod kay ang atong gikasabotan nga panahon nahuman na, ug gusto na akong mangasawa kaniya." 
\v 22 Busa gitigom ni Laban ang tanang katawhan nga nagpuyo didtong dapita ug nagpakombira.
\v 23 Apan nianang gabhiona, imbis nga si Raquel ang dad-on didto kang Jacob, gidala ni Laban ang iyang kamagulangang anak nga si Lea ngadto kaniya. Apan tungod kay ngitngit na man, wala niya makita nga kadto diay mao si Lea ug dili si Raquel, ug nakigdulog siya kaniya. 
\v 24 (Ug gihatag nang daan ni Laban ang iyang ulipon nga babaye nga si Zilpa ngadto sa iyang anak nga si Lea aron mahimo niya nga ulipon.) 
\v 25 Sa pagkabuntag na, nakuratan si Jacob sa iyang nakita nga si Lea diay mao ang iyang nakadulog! Busa miadto siya kang Laban ug nasuko siya pag-ayo, "Dili maayo ang imong gibuhat kanako! Dili ba nagtrabaho man ako alang kanimo aron mapangasawa nako si Raquel? Busa nganong gilimbongan mo man ako?"
\v 26 Mitubag si Laban, "Niining yutaa, wala namo nabatasan nga ipaminyo pag-una ang kamanghorang anak sa dili pa maminyo ang kamagulangang anak nga babaye. 
\v 27 Human nato matapos ang usa ka simana nga pagsaulog, tugotan ko usab ikaw nga makapangasawa sa akong kamanghoran anak nga babaye. Apan ang balos, kinahanglan nga magbayad ka kang Raquel pinaagi sa pagtrabaho kanako sa laing pito pa katuig."
\v 28 Busa mao kana ang gibuhat ni Jacob. Human sa usa ka simana nga pagsaulog, gihatag ni Laban ang iyang anak nga si Raquel ngadto kaniya, aron mahimo niyang asawa. 
\v 29 Gihatag ni Laban ang iyang babayeng ulipon nga si Bilha, ngadto kang Raquel aron mahimo niya nga ulipon. 
\v 30 Gipangasawa usab ni Jacob si Raquel, ug gihigugma niya si Raquel labaw pa sa iyang paghigugma kang Lea. Ug nagtrabaho siya kang Laban sa dugang pang pito katuig.
\v 31 Sa pagkakita ni Yahweh nga wala kaayo gihigugma ni Jacob si Lea, gipamabdos niya si Lea. Apan si Raquel wala namabdos. 
\v 32 Nanganak si Lea ug batang lalaki, nga ginganlan niya ug Ruben. Miingon siya, "Nakita ni Yahweh ang akong pag-antos, ug tungod niana gihatagan niya ako ug anak nga lalaki. Karon, nakasiguro ako nga higugmaon na ako sa akong bana sa akong pagpanganak ug usa ka batang lalaki alang kaniya."
\v 33 Sa wala madugay namabdos siya pag-usab ug nanganak siya ug laing batang lalaki. Miingon siya, "Tungod kay nadungog man ni Yahweh nga wala ako higumaa sa akong bana, gihatag usab niya kanako kining batang lalaki." Busa ginganlan niya kini ug Simeon, nga nagpasabot, "siya nga nakadungog." 
\v 34 Ug sa wala madugay namabdos na usab siya, ug nanganak siya ug laing batang lalaki. Miingon siya, "Karon, nakasiguro nagayod ako nga panggaon na ako sa akong bana." Busa ginganlan niya siya ug Levi, nga nagpasabot, "ang kasuod."
\v 35 Sa wala na usab madugay namabdos na usab siya ug nanganak ug laing batang lalaki. Miingon siya, "Kining panahona dayegon ko si Yahweh," busa ginganlan niya siya ug Juda. Pagkahuman niana, wala na siya manganak pa pag-usab.

\c 30 
\v 1 Nakaamgo si Raquel nga dili na gayod siya magmabdos pa. Busa nasina siya sa iyang magulang nga si Lea, tungod kay si Lea nakaanak na man ug upat ka mga batang lalaki. Miingon siya kang Jacob, "Himoa ako nga magmabdos aron nga makabaton ako ug mga anak. Kung dili nimo kana buhaton, mamatay gayod ako!" 
\v 2 Nasuko si Jacob kang Raquel ug miingon, "Dili ako Dios! Siya mao ang nagpugong kanimo nga dili ka mamabdos!"
\v 3 Unya siya miingon, "Tan-awa, ania ang akong ulipon nga si Bilha. Pakigdulog kaniya aron nga makabaton siya ug mga anak alang kanako. Sa ingon niana nga paagi makabaton ako ug mga anak." 
\v 4 Busa gihatag niya kaniya ang iyang ulipon nga si Bilha, aron mahimo usab niya nga asawa, ug si Jacob nakigdulog kaniya.
\v 5 Nagmabdos siya ug gipanganak niya ang anak ni Jacob nga lalaki. 
\v 6 Miingon si Raquel, "Gihatag kanako sa Dios ang kaangayan. Gidungog niya ang akong pag-ampo kaniya, ug ang iyang kaangayan mao ang paghatag kanako ug anak nga lalaki." Ginganlan niya siya ug Dan, nga sama sa Hebreohanong pulong nga nagpasabot, "gihatagan niya ako ug kaangayan."
\v 7 Sa wala madugay, namabdos pag-usab si Bilha ug nanganak ug laing batang lalaki alang kang Jacob. 
\v 8 Unya miingon si Raquel, "Nakigbisog ako nga makaanak sama sa akong magulang nga babaye, apan sa pagkatinuod aduna na akoy anak nga lalaki." Busa ginganlan niya siya ug Nephtali, nga nga sama sa Hebreohanong pulong nga nagpasabot "nakigbisog."
\v 9 Sa nakaamgo na si Lea nga dili na siya makaanak pa, gikuha niya ang iyang ulipon, nga si Zilpa, ug gihatag niya kang Jacob aron mahimo niya nga asawa. 
\v 10 Sa wala madugay namabdos si Zilpa ug nanganak ug batang lalaki alang kang Jacob. 
\v 11 Miingon si Lea, "Palaran gayod ako!" Busa ginganlan niya kini ug Gad, nga nagpasabot "palaran."
\v 12 Sa wala madugay ang ulipon ni Lea nga si Zilpa, nanganak ug laing batang lalaki alang kang Jacob. 
\v 13 Si Lea miingon, "Ug karon malipayon kaayo ako, ug ang mga tawo magatawag kanako nga malipayon." Ug ginganlan niya siya ug Aser, nga nagpasabot "malipayon."
\v 14 Sa panahon na sa ting-ani ug trigo, miadto si Ruben sa kaumahan ug nakakita siya ug pipila ka mga mandragora. Gidala niya ang pipila niini ngadto sa iyang inahan nga si Lea. Apan sa pagkakita ni Raquel niini miingon siya ngadto kang Lea, "Palihog hatagi ako ug pipila niadtong tanom nga gidala sa imong anak nga lalaki nganha kanimo!" 
\v 15 Apan miingon si Lea ngadto kaniya, "Dili! Dili maayo nga gikuha nimo ang akong bana! Ug karon kuhaon na usab nimo ang mandragora nga tanom nga gidala sa akong anak?" Busa miingon si Raquel, "Sige, si Jacob makadulog kanimo karong gabhiona, kung hatagan mo ako ug pipila ka tanom nga mandragora." Busa misugot si Lea sa gihangyo ni Raquel.
\v 16 Sa pagpauli ni Jacob gikan sa iyang uma nianang gabhiona, misugat si Lea kaniya. Miingon siya, "Kinahanglan nga makigdulog ka kanako karong gabhiona, tungod kay gibayad ko kang Raquel ang pipila ka mandragora nga tanom aron sa pagtugot kanato sa pagbuhat niana." Busa nakigdulog si Jacob kaniya nianang gabhiona. 
\v 17 Gitubag sa Dios ang mga pag-ampo ni Lea, ug namabdos siya ug nanganak sa ikalima nga batang lalaki alang kang Jacob. 
\v 18 Miingon si Lea, "Gigantihan ako sa Dios tungod sa paghatag ko sa akong ulipon ngadto sa akong bana aron mahimo niyang laing asawa." Busa ginganlan niya siya ug Isacar, nga sama sa Hebreohanong pulong nga nagpasabot "ganti."
\v 19 Namabdos pag-usab si Lea ug nanganak sa ikaunom nga batang lalaki alang kang Jacob. 
\v 20 Miingon si Lea, "Gihatag sa Dios kanako ang usa ka bililhon nga gasa. Kining higayona pasidunggan na ako sa akong bana, tungod kay nakaanak na man ako ug unom ka batang lalaki alang kaniya." Busa ginganlan niya siya ug Zebulun. 
\v 21 Sa wala madugay nanganak siya ug batang babaye ug ginganlan niya siya ug Dina.
\v 22 Unya naghunahuna ang Dios kung unsa ang gusto ni Raquel. Gidungog niya ang iyang mga pag-ampo ug namabdos siya. 
\v 23 Namabdos siya ug nanganak ug batang lalaki. Miingon siya, "Ang Dios nagkuha sa akong kaulawan sa dili pagbaton ug mga anak." 
\v 24 Ginganlan niya siya ug Jose, nga sama sa Hebreohanong pulong nga nagpasabot, "Si Yahweh naghatag kanako ug lain pang anak nga lalaki."
\v 25 Human gianak ni Raquel si Jose, miingon si Jacob kang Laban, "Karon tugoti ako sa paghunong na sa pag-alagad kanimo ug tugoti ako sa pagbalik ngadto sa akong kaugalingong yuta. 
\v 26 Nasayod ka sa buluhaton nga akong nabuhat diha kanimo. Busa tugoti ako nga dad-on ang akong mga asawa ug akong mga anak nga akong gialagaran alang kanimo, ug palakwa kami."
\v 27 Apan miingon si Laban ngadto kaniya, "Kung nakapahimuot pa ako kanimo, pabilin dinhi, tungod kay nahibal-an nako pinaagi sa panagna nga gipanalanginan ako ni Yahweh tungod sa imong gibuhat alang kanako. 
\v 28 Sultihi ako kung unsa ang gusto mong ibayad ko kanimo aron nga mopadayon ka sa pag-alagad kanako, ug mao kana ang akong igabayad kanimo."
\v 29 Miingon si Jacob kaniya, "Nasayod ka kung giunsa nako apg-alagad alang kanimo, ug nasayod ka usab nga midaghan pag-ayo ang imong kahayopan tungod kay giatiman ko man sila. 
\v 30 Diyutay lamang ang imong kahayopan sa wala pa ako miabot dinhi. Apan karon midaghan na pag-ayo ang imong kahayopan, si Yahweh maoy hinungdan nganong midaghan sila pag-ayo bisan asa nako sila dad-on. Apan karon kinahanglan nga mosugod na ako sa pag-atiman alang sa panginahanglan sa akong pamilya."
\v 31 Mitubag si Laban, "Unsa may gustong ibayad ko kanimo?" Si Jacob mitubag, "Dili nako gusto nga bayaran mo pa ako sa bisan unsa. Kay kung buhaton mo pa kining mga butanga alang kanako, magpadayon ako sa pag-atiman sa imong mga panon sa kahayopan ug magpanalipod kanila. 
\v 32 Tugoti ako nga molakaw ug motan-aw sa tanan nimong mga kahayopan karong adlawa ug lainon gikan kanila ang ang tanang kabang nga mga karnero, ang tanang puntik-puntik nga karnero, ug ang matag itom nga karnero, ang tanang mga kabang nga kanding, ug ang tanang puntik-puntik nga kanding. Gusto ko nga maakoa na sila. Ug sila ang akong mga suhol.
\v 33 Niana nga pamaagi, sa umaabot nga panahon, masayran nimo kung nagmatinud-anon ako mahitungod  sa gibayad mo kanako. Kung ang pipila sa akong mga kanding dili puntik-puntik o kabang, o kung ang uban sa akong mga karnero dili itom, masayran nimo nga kinawat ko sila gikan kanimo." 
\v 34 Miuyon si Laban ug miingon, "Sige, atong buhaton ang imong giingon."
\v 35 Apan niana gayong adlaw, gilain ni Laban ang tanang mga lake nga kanding nga adunay itom ug puti nga mga badlis o ang mga puntik-puntikon, ug ang tanang baye nga mga kanding nga puntik-puntikon o kabang, ug ang tanang kanding nga adunay puti, ug ang tanang mga karnero nga mga itom. Gilain niya sila gikan sa ubang kahayopan ug gipaatiman niya sa iyang mga anak nga lalaki. 
\v 36 Unya gidala ni Laban ug sa iyang mga anak nga lalaki kining mga kahayopan ug gipapanaw sulod sa tulo ka adlaw gikan sa nahimutangan ni Jacob. Ug nagpadayon si Jacob sa pag-atiman sa uban pang kahayopan ni Laban.
\v 37 Unya miputol si Jacob ug pipila ka mga sanga sa poplar, almona, ug palano nga kahoy. Gibadlis niya ang pagpanit sa gamay nga sanga. Sa niini nga pamaagi, moputi ang pinanitan nga bahin sa mga sanga. 
\v 38 Unya gibutang niya ang mga sanga sa pasungan kung asa moinom ang mga kahayopan aron nga makita kini sa panon sa dihang moinom sila ug tubig.
\v 39 Nag-upahay usab ang kahayopan atubangan sa maong mga sanga, ug unya sa wala madugay nanganak ang maong kahayopan ug puntik-puntikon, o mga kahayopan nga kabang, o mga kahayopan nga adunay itom ug puti nga badlis. 
\v 40 Sa sulod sa pipila ka mga katuigan, ginalain kanunay ni Jacob ang mga baye nga karnero sa panon sa kahayopan ni Laban gikan sa laing karnero ug mga kanding. Sa dihang mag-upahay sila, ipaatubang niya sila sa mga mananap nga adunay itom ug puti nga badlis, ug ngadto sa itom nga mga mananap. Busa nanganak sila nga adunay susamang mga timailhan. Unya malain niya kining mga mananapa gikan sa panon sa kahayopan ni Laban ug giamoma kini alang sa iyang kaugalingon.
\v 41 Dugang pa niana, kung ang himsog nga bayeng karnero andam na sa pagpaupa, ibutang ni Jacob ang pipila niadtong pinanitan nga mga sanga ngadto sa pasungan diha sa ilang atubangan, aron nga mag-upahay sila atubangan sa mga sanga sa kahoy. 
\v 42 Apan sa dihang ang luyahon nga mananap andam na usab sa pagpaupa, dili niya ibutang ang mga sanga sa ilang mga pasungan. Busa ipanganak nila ang luyahon nga mga karnero, nga nahiapil sa panon sa kahayopan ni Laban, apan ang mga himsog kabahin sa panon sa kahayopan ni Jacob.
\v 43 Tungod niini, nadato pag-ayo si Jacob. Nanag-iya siya ug danghang panon sa kahayopan. Nanag-iya usab siya ug daghang mga ulipon nga lalaki ug babaye, mga kamelyo, ug mga asno.

\c 31 
\v 1 Usa ka adlaw niana, adunay usa ka tawo nga misulti kang Jacob nga ang mga anak nga lalaki ni Laban nagbagulbol ug miingon, "Si Jacob nahimong adunahan pag-ayo tungod sa pagkuha sa tanan nga gipanag-iyahan sa atong amahan." 
\v 2 Nakamatikod si Jacob nga si Laban dili na mahigalaon ngadto kaniya dili sama sa iyang ginabuhat kaniadto. 
\v 3 Unya giingnan ni Yahweh si Jacob, "Balik sa imong nasod ug sa imong mga paryente, ug tabangan ko ikaw didto."
\v 4 Busa nagpadala ug mensahe si Jacob ngadto kang Raquel ug kang Lea nga moadto sila didto sa sibsibanan sa panon sa iyang mga karnero ug kanding. 
\v 5 Sa dihang miabot na sila, miingon siya kanila, "Namatikdan nako nga dili na maayo ang tinagdan sa inyong amahan nganhi kanako dili sama sa iyang ginabuhat kaniadto. Apan gitabangan ko sa Dios nga gisimba sa akong amahan. 
\v 6 Nasayod kamong duha nga naghago ako pag-ayo alang sa inyong amahan,
\v 7 apan sa gitikasan niya ako sa makadaghan nga higayon pinaagi sa pagkunhod sa akong sweldo. Apan wala siya gitugotan sa Dios nga pasakitan ako. 
\v 8 Sa dihang miingon si Laban, 'Ang mga kabang nga mananap mao lang ang akong ihatag kanimo isip imong sweldo,' ang tanang mananap nanganak ug mga kabang. Sa dihang nausab ang iyang huna-huna ug miingon, 'Ang mananap nga adunay itom ug puti nga badlis diha kanila ang mahimo nimong sweldo,' ang tanang mananap nanganak og adunay badlis-badlis. 
\v 9 Ingon niana nga paagi, gikuha sa Dios ang mga mananap nga gipanag-iyahan sa inyong amahan ug gihatag sila nganhi kanako.
\v 10 Usa ka higayon niana, sa panahon sa tingsanay sa mga mananap, nagdamgo ako. Sa akong damgo nagtan-aw ako ug natingala sa akong nakita nga pipila sa mga laking kanding ming-upa sa bayeng kanding nga adunay itom ug puti nga badlis-badlis, pipila ka mga kabang, ug pipila ka mga puntik-puntikon. 
\v 11 Sa maong damgo, miingon kanako ang usa ka anghel nga gikan sa Dios, 'Jacob!' mitubag ako, 'Ania ako!'
\v 12 Miingon siya kanako, 'Tan-awa ug makita nimo nga ang tanang mga laking kanding nga ming-upa sa kanding adunay itom ug puti nga badlis, o mga kabang o puntik-puntikon. Nahitabo kini tungod kay nakita nako ang tanan nga gihimo ni Laban kanimo. 
\v 13 Ako ang Dios nga mipakita kanimo didto sa Betel, diin nag-ugbok ka ug usa ka bato, gibuboan mo kini ug lana ug mihimo ka og pakigsaad nganhi kanako. Busa karon biyai dayon kining yutaa ug balik ngadto sa yuta nga imong natawhan.'''
\v 14 Mitubag si Raquel ug si Lea kaniya, "Dili gayod mohatag ang among amahan kanamo ug bisan unsa sa dihang siya mamatay. 
\v 15 Gitagad niya kami nga daw mga langyaw! Ang imong gitrabaho hangtod niining tuiga mao ang imong gibayad kaniya alang kanamo, apan dili nato mapanunod ang bisan unsang katigayonan nga imong gipadaghan alang kaniya. Gigasto niya kining tanan! 
\v 16 Sa pagkatinuod ang tanan nga bahandi nga gikuha sa Dios gikan sa among amahan amoa ug sa among mga anak. Busa buhata ang bisan unsa nga gisulti sa Dios nga imong buhaton!"
\v 17 Unya gipasakay ni Jacob ang iyang mga anak ug iyang mga asawa sa mga kamelyo. 
\v 18 Gigiyahan niya ang tanan niyang mga mananap una kaniya sa ilang pagpanaw. Gidala usab niya ang uban nga iyang gipanag-iyahan ug mga kabtangan nga nadugang sa tanan niyang katigayonan samtang nagpuyo pa siya sa Padan Aram. Mao kini ang pagsugod sa ilang pagpanaw balik sa iyang amahan nga si Isaac, nga nagpuyo sa yuta sa Canaan.
\v 19 Sa dihang mibiya si Laban aron sa pagpanupi sa iyang karnero. Kay wala man siya didto, gikawat ni Raquel ang mga gagmay nga diosdios nga kahoy nga anaa sa tolda sa iyang amahan. 
\v 20 Dugang pa niana, gilimbongan ni Jacob si Laban nga Arameanhon tungod kay wala siya misulti nga aduna silay plano nga mobiya. 
\v 21 Busa si Jacob ug ang iyang pamilya mikalagiw nga dala ang ilang mga katigayonan. Milatas sila sa Suba sa Eufrates ug mipanaw sa habagatang bahin paingon sa kabungtoran sa rehiyon sa Gilead.
\v 22 Sa ikatulo ka adlaw sukad sa ilang pagbiya, adunay tawo nga misugilon kang Laban nga si Jacob ug ang iyang pamilya wala na. 
\v 23 Busa gidala niya ang pipila sa iyang mga paryente aron gukoron si Jacob. Mipanaw sila ug pito ka adlaw.
\v 24 Unya sa pagkagabii nagpakita ang Dios kang Laban pinaagi sa usa ka damgo. Miingon siya kaniya, "Kung maapsan nimo si Jacob, pag-amping gayod sa imong isulti kaniya." 
\v 25 Sa pagkasunod adlaw, sa dihang naapsan na ni Laban si Jacob, mao usab ang higayon nga nagtaod sila sa ilang mga tolda uban ang iyang panimalay didto sa bungtod sa Gilead. Busa nagtaod usab si Laban ug ang iyang mga paryente sa ilang mga tolda didto.
\v 26 Unya miadto si Laban kang Jacob ug miingon kaniya, "Nganong gibuhat man nimo kini? Gilimbongan nimo ako pinaagi sa pagdala sa akong mga anak nga babaye nga daw sila imong dinakpan sa pakiggubat! 
\v 27 Nganong milayas ka man ug gilimbongan ako? Nganong wala man nimo ako sultihi nga manglakaw diay kamo, aron maglipay unta kami ug mag-awit samtang ang mga tawo nagtugtog sa mga tamborin ug alpa sa dili pa ako makapanamilit kaninyo? 
\v 28 Wala man lang nimo ako gipahalok sa akong mga apo ug sa akong mga anak nga babaye sa wala pa sila mibiya! Binuang kining imong gibuhat!
\v 29 Ako ug ang akong mga paryente adunay gahom sa pagpasakit kaninyo, apan sa ming-aging gabii giingnan ako sa Dios nga gisimba sa imong amahan pinaagi sa usa ka damgo, 'Pag-amping pag-ayo sa imong isulti kang Jacob.' 
\v 30 Karon akong nasayran nga milakaw ka tungod kay buot ka mobalik sa imong panimalay. Apan nganong gikawat man nimo ang akong mga diosdios?"
\v 31 Mitubag si Jacob kang Laban, "Wala ko ikaw gisultihan nga nagplano kami sa pagpanaw, tungod kay nahadlok ako nga pugson nimo pagkuha ang imong mga anak gikan kanako. 
\v 32 Apan kung aduna kay makit-an dinhi nga anaa kaniya ang imong diosdios, pagapatyon namo kanang tawhana. Samtang magtan-aw ang atong mga paryente, pangitaa ninyo kung aduna bay bisan unsa nga inyohang gipanag-iyahan ang anaa dinhi kanako. Kung makakita kamo sa bisan unsa, kuhaa ninyo kini!" Sa pag-ingon ni Jacob niana, wala siya masayod nga si Raquel diay ang nagkawat sa mga diosdios sa iyang amahan.
\v 33 Unya misulod si Laban sa tolda ni Jacob, unya sunod ngadto sa tolda ni Lea, ug unya ngadto sa tolda sa duha ka mga sulugoong babaye ug gipangita ang mga diosdios, apan wala niya kini makit-i. Human siya mibiya sa ilang mga tolda, misulod siya sa tolda ni Raquel.
\v 34 Apan gikuha nang daan ni Raquel ang mga diosdios ug gibutang kini sa usa ka sakang sa kamelyo, ug gilingkoran niya ang sakang. Busa sa pag-utingkay ni Laban sa tibuok tolda ni Raquel, wala niya kini hikaplagi. 
\v 35 Miingon si Raquel sa iyang amahan, "Sir, ayaw kasuko kanako, kay dili ako makatindog sa imong atubangan aron sa pagpakitag pagtahod kanimo, tungod kay giregla ako." Busa bisan nga gipangita na pag-ayo ni Laban ang iyang mga diosdios, wala niya kini hikaplagi.
\v 36 Unya nasuko si Jacob. Miingon siya kang Laban, "Unsa man nga sala ang akong nabuhat nga gigukod mo man ako? 
\v 37 Karon gisusi na nimo ang tanan nakong kabtangan, ug wala kay nakita nga imoha! Kung aduna kay nakit-an nga bisan unsa, ibutang kini dinhi sa atubangan sa akong mga paryente ug sa imong mga paryente, aron makahukom sila kung kinsa ang husto, ikaw ba o ako!
\v 38 Nakig-uban ako kanimo sulod sa 20 ka tuig. Nianang panahona, wala nakuhai sa ilang pagburos ang imong karnero ug mga kanding. Wala ako nag-ihaw ug nagkaon sa bisan unsang karnero nga laki sa imong mga mananap. 
\v 39 Kung ang usa sa imong mga mananap gisulong ug gidagmalan sa usa ka halas nga mananap, wala ko na kini dad-a nganha kanimo. Giilisan ko ang patay nga mananap ug usa ka buhi nga gikan sa akong kaugalingong mga mananap. Kung kawaton ang usa sa imong mga mananap, sa adlaw man o sa panahon sa gakabhion, mobungat ka kanako nga akong kadtong pulihan gikan sa akong kaugalingong mga mananap. 
\v 40 Nag-antos ako sa kainit sa adlaw ug sa katugnaw sa kagabhion. Kanunay ako nga halos walay tulog!
\v 41 Nagpuyo ako sa imong panimalay sulod sa 20 ka tuig. Nagtrabaho ako kanimo sa napulog upat ka tuig aron sa pagpangasawa sa imong duha ka mga anak nga babaye, ug laing unom ka tuig aron pagpalit sa pipila sa imong mga karnero ug mga kanding. Sulod nianang panahona, gipaubsan ug ginausab-usab nimo ang akong sweldo sa napulo ka higayon. 
\v 42 Kung wala pa miuban ug mitabang kanako ang Dios nga gisimba sa akong apohan nga si Abraham ug nga gikahadlokan sa akong amahan nga si Isaac kaniadto, tingali  gipalayas mo na ako nga walay dala! Apan nakita sa Dios nga nag-antos ako pag-ayo ug naghago sa akong pagtrabaho, busa kagabii gisultihan ka niya nga sayop ang imong gihimo kanako."
\v 43 Mitubag si Laban, "Kining duha ka babaye akong mga anak, ug ang ilang mga anak akong mga apo, ug ang mga mananap akong mga mananap. Tanan nga imong nakita dinhi akoa! 
\v 44 Wala na akoy mahimo aron sa pagkuha kanila, busa kinahanglan nga magbuhat kita ug kasabotan sa kalinaw. Mahimo kining usa ka saksi tali kanimo ug kanako."
\v 45 Busa mikuha si Jacob ug usa ka dakong bato ug giugbok niya kini. 
\v 46 Unya miingon si Jacob sa iyang mga paryente, "Pagtigom ug pipila ka mga bato." Busa nagtigom sila ug pipila ka mga bato ug gitapok nila kini, ug nangaon sila didto duol sa gitapokan. 
\v 47 Ginganlan ni Laban sa Aramaic ang batong tinapok ug Jegar Saha Dutha, apan ginganlan ni Jacob ang batong tinapok sa Hebreo nga Galeed.
\v 48 Miingon si Laban kang Jacob, "Kini nga mga gipatong-patong nga bato nga gibutang nato diri karong adlawa motabang kanato sa paghinumdom sa atong kasabotan." Mao nga gitawag kini ni Jacob nga Galeed. 
\v 49 Ginganlan usab ang dapit ug Mizpa, nga kung paminawon daw pulong nga Hebreo nga nagpasabot "Nagabantay nga tore," tungod kay nag-ingon si Laban, "Hangyoon nato si Yahweh sa pagbantay kanimo ug kanako samtang layo kita sa usag usa, aron dili kita makabuhat ug daotan sa usag usa. 
\v 50 Kung dili nimo ayohon pagtagad ang akong mga anak nga babaye, o kung mangasawa ka man ug laing babaye, bisan kung walay mosulti kanako bahin niini, ayaw kalimot nga ang Dios nakakita sa atong mga binuhatan!"
\v 51 Miingon usab si Laban kang Jacob, "Nakita nimo kining dakong bato ug kining mga gipatong-patong nga bato nga atong gipahimutang tali kanato. 
\v 52 Kining mga gipatong-patong nga bato ug kining dakong bato ang magpahinumdom kanato, nga dili ko molapas niining mga batoha aron paghimo ug daotan kanimo, ug dili ka molapas niining mga batoha aron pagbuhat ug daotan kanako. Hangyoon nato ang Dios nga gisimba ni Abraham ug sa akong amahan nga si Nahor aron nga silotan ang usa kanato, kung magbuhat kita ug daotan sa usag usa." 
\v 53 Busa misaad si Jacob nga buhaton kung unsa ang gisulti nila sa ilang kasabotan sa kalinaw. Ug naghangyo siya sa Dios, nga gikahadlokan ni Isaac, sa pagpaminaw sa ilang gisaad.
\v 54 Naghalad siya sa Dios didto sa bungtod, ug gidapit niya ang iyang mga paryente sa pagkaon kauban niya. Human sa ilang pagpangaon, nangatulog sila didto nianang gabhiona. 
\v 55 Sa pagkabuntag na gihagkan ni Laban ang iyang mga apo ug ang iyang mga anak nga babaye, ug naghangyo siya sa Dios nga panalanginan sila. Unya siya ug ang iyang mga kauban milakaw ug mibalik sa ilang panimalay.

\c 32 
\v 1 Samtang nagpadayon sa pagpanaw si Jacob ug ang iyang pamilya, mitagbo kaniya ang pipila ka mga anghel gikan sa Dios. 
\v 2 Sa pagkakita ni Jacob kanila, miingon siya, "Mao kini ang kampo sa mga sundalo sa Dios!" Busa ginganlan niya kadto nga dapit og Mahanaim.
\v 3 Gisugo ni Jacob ang pipila ka mga tawo nga mouna kaniya ngadto kang Esau nga iyang magulang, nga nagpuyo sa Seir, nga mao ang yuta sa Edumea. 
\v 4 Misulti siya kanila, "Mao kini ang akong gusto nga inyong isulti kang Esau: 'Ako si Jacob, nga imong sulugoon ug ikaw ang akong agalon. Nagpuyo ako sa atong uyoan nga si Laban hangtod karon. 
\v 5 Karon nanag-iya na ako ug mga baka, mga asno, mga karnero, mga kanding, ug mga sulugoon nga lalaki ug babaye. Karon sir, gipadala ko kini nga mensahe kanimo, nanghinaot nga magmahigalaon ka kanako sa akong pag-abot.'''
\v 6 Miadto ang mga mensahero ug gisulti kini ngadto kang Esau. Sa ilang pagbalik kang Jacob, miingon sila, "Nangadto kami sa imong igsoon nga si Esau. Padulong na siya kanimo, ug kuyog kaniya ang 400 ka mga kalalakin-an." 
\v 7 Nabalaka ug nahadlok pag-ayo si Jacob. Busa iyang gibahin ang mga tawo nga iyang kauban sa duha ka pundok. Gibahin usab niya lakip ang karnero ug mga kanding, ang mga baka, ug ang mga kamelyo sa duha ka pundok. 
\v 8 Kay naghunahuna siya, "Kung si Esau ug ang iyang mga kauban mosugat ug moataki kanato, usa sa mga pundok mahibilin ug makaikyas pa."
\v 9 Unya nag-ampo si Jacob, "O Yahweh nga Dios, nga gisimba sa akong apohan nga si Abraham ug sa akong amahan nga si Isaac, miingon ka kanako, 'Balik sa imong kaugalingon nga yuta ug sa imong mga paryente, ug maghimo ako ug mga maayong butang nganha kanimo.' 
\v 10 Dili ako takos nga angay mong tumanon ang imong kasabotan sa matinud-anon ug masaligan nga mga pamaagi nganhi kanako, nga imong alagad. Aduna lamang akoy sungkod sa dihang mitabok ako sa Suba sa Jordan sa akong pagpadulong sa Haran, apan karon adunahan na kaayo ako nga adunay nay duha ka dakong pundok sa akong pamilya ug mga gipanag-iyahan.
\v 11 Busa nag-ampo ako karon nga imo akong luwason gikan sa gahom sa akong igsoon nga si Esau, tungod kay nahadlok ako nga moanhi siya ug ang iyang mga kalalakin-an aron atakihon ug patyon ako lakip ang mga bata ug ang ilang mga inahan. 
\v 12 Apan ayaw kalimti nga miingon ka, 'Himoon ko gayod ikaw nga magmauswagon ug padaghanon ko ang imong mga kaliwatan sama kadaghan sa balas sa baybayon, ug walay makaihap kanila tungod sa ilang kadaghanon."'
\v 13 Nianang gabhiona, didto ra nga dapit natulog si Jacob. Sa pagkabuntag niana nagpili siya og pipila ka mga mananap aron ihatag niya ngadto sa iyang igsoon nga si Esau. 
\v 14 Nagpili siya ug 200 ka mga baye ug 20 ka mga laki nga kanding, 200 ka mga baye ug 20 ka mga laki nga karneno, 
\v 15 30 ka mga baye nga kamelyo ug ilang mga anak, 40 ka mga baka ug napulo ka mga turo, 20 ka mga baye ug napulo ka mga laki nga asno. 
\v 16 Gibahin niya sila sa gagmay nga panon, ug gipaatimanan ang matag panon sa usa sa iyang mga sulugoon. Miingon siya sa iyang mga sulugoon, "Pag-una kamo kanako, usa ka panon sa matag higayon, ug hatagig gilay-on ang matag panon."
\v 17 Miingon siya sa sulugoon nga nag-uban sa unang panon, "Sa dihang matagboan ka sa akong igsoon nga si Esau, unya mangutana siya kanimo, 'Kang kinsa man ka nahisakop, asa ka man padulong, ug kang kinsa man nahisakop kining mga mananap sa imong atubangan?' 
\v 18 Tubaga siya, 'Nahisakop sila sa imong sulugoon nga si Jacob sir. Ug gipadala niya kining mga mananap ingon nga gasa alang kanimo. Ug nagsunod siya kanamo."'
\v 19 Miingon usab siya sa samang mga pulong sa mga sulugoon nga nag-atiman sa ikaduha ug ikatulo nga panon, ug sa uban nga nagbantay sa mga panon. Miingon siya kanila, "Kung matagboan kamo ni Esau, gusto nako nga inyong isulti kaniya ang sama ra nga pulong nga akong gisulti sa unang sulugoon. 
\v 20 Siguradoha gayod ang pagsulti nga 'Ang imong sulugoon nga si Jacob nagsunod na kanamo."' Gisulti kadto ni Jacob kanila kay naghunahuna siya nga tungod kay naghunahuna siya nga, "Tingali mahimoot siya kanako tungod niining mga gasa nga akong gipadala una kanako. Ug unya, sa among pagkita, ayohon niya ako pagtagad." 
\v 21 Busa nag-una ang mga sulugoon nga nag-atiman sa mga gasa, apan nagpabilin si Jacob sa kampo nianang gabhiona.
\v 22 Unya sa pagkagabii, mibangon si Jacob. Gikuha niya ang iyang duha ka asawa, duha ka mga sulugoon, ug ang napulog usa niya ka mga anak, ug gipatabok niya sila ngadto sa tabokanan sa Suba sa Jabok. 
\v 23 Ingon niini nga paagi nga gipalakaw niya ang tanang mga tawo ug ang tanan nga iyang mga gipanag-iyahan ngadto sa tabok sa suba.
\v 24 Busa nagpabilin si Jacob didto nga nag-inusara. Apan miabot ang usa ka tawo ug nakiglayog kaniya hangtod sa kaadlawon. 
\v 25 Sa pagkaamgo sa tawo nga dili niya mapildi si Jacob, gisumbag niya ang dapidapi ni Jacob hinungdan nga nalisa ang bukog sa dapidapi. 
\v 26 Unya miingon ang tawo, "Buhii na ako, kay hapit na mohayag." Mitubag si Jacob, "Dili ko ikaw buhian, kung dili ko nimo panalanginan!"
\v 27 Miingon ang tawo kaniya, "Unsa man ang imong ngalan?" 
\v 28 Mitubag siya, "Jacob". Miingon ang tawo, "Dili na Jacob ang imong ngalan. Ang imong ngalan Israel na, nga nagpasabot 'nakigbugno ka sa Dios,' tungod kay nakigbugno ka man sa Dios ug sa mga tawo, ug midaog ka."
\v 29 Nangutana si Jacob, "Palihog sultihi ako karon sa imong ngalan?" Mitubag ang tawo, "Nganong nangutana ka man kung unsa ang akong ngalan?" Apan gipanalanginan niya si Jacob didto. 
\v 30 Busa gitawag ni Jacob ang dapit ug Peniel, nga nagpasabot ''dagway sa Dios,'' nga nag-ingon, "Nakita ko gayod ang nawong sa Dios, apan wala ako mamatay sa pagbuhat niana."
\v 31 Ningsubang na ang adlaw sa pagbiya ni Jacob sa Peniel, ug nagtakiang na siya tungod sa nahitabo sa iyang dapidapi. 
\v 32 Nabalda ang unod sa luta-lutahan sa iyang dapidapi. Busa hangtod karon nga panahon, tungod sa nahitabo kang Jacob, ang mga Israelita dili na mokaon sa dapidapi nga bahin sa mga mananap.

\c 33 
\v 1 Unya gitapok ni Jacob ang tanan niyang pamilya. Sa pagkataodtaod nianang adlawa nakita niya si Esau nga nagpadulong, ug adunay 400 nga mga kalalakin-an nga uban kaniya. Tungod niana nabalaka pag-ayo si Jacob, busa gilahi niya ang mga bata. Iyang gipauban kang Lea ang mga anak ni Lea, uban kang Raquel ang anak ni Raquel ug ang anak sa duha ka ulipon nga mga babaye gipauban sa ilang mga inahan. 
\v 2 Iyang gipauna ang duha ka ulipon nga babaye uban sa ilang mga anak. Gisunod si Lea uban sa iyang mga anak. Ug iyang gibutang si Raquel ug Jose sa kinaulahian. 
\v 3 Nag-una siya kanilang tanan, ug mihapa siya sa yuta sa makapito ka higayon sa pagtagbo niya sa iyang magulang.
\v 4 Apan midagan si Esau padulong kang Jacob. Gigakos niya siya, ug gihagkan siya sa aping. Ug naghinilakay sila. 
\v 5 Unya mihangad si Esau ug nakita ang mga babaye ug ang mga bata. Nangutana siya, "Si kinsa man kining mga tawo nga uban kanimo?" Mitubag si Jacob, "Mao kini ang mga asawa ug mga anak nga maluloy-ong gihatag sa Dios kanako."
\v 6 Unya miduol ug miluhod ang mga ulipon nga mga babaye ug ang ilang mga anak sa atubangan ni Esau. 
\v 7 Unya miluhod si Lea ug ang iyang mga anak. Sa kataposan miduol ug miluhod si Jacob ug si Raquel. 
\v 8 Nangutana si Esau, "Unsa man ang buot ipasabot sa tanang mga mananap nga akong natagboan?" Mitubag si Jacob, "Sir, kadtong tanan akong ihatag kanimo, aron nga maulian na ang imong pagbati nganhi kanako."
\v 9 Apan mitubag si Esau, "Igsoon ko, daghan na akog mga mananap! Imo na lamang kanang mga hayop nga anaa kanimo!" 
\v 10 Apan miingon si Jacob, "Dili, palihog lang, kung maayo na ang imong pagbati nganhi kanako, dawata kining akong mga gasa." Giabi-abi mo ako pag-ayo. Ang imong pagpahiyom kanako nagpasiguro nga imo na akong gipasaylo. Sama kini nga ako nakakita sa panagway sa Dios! 
\v 11 Busa dawata intawon kining mga gasa nga akong gidala alang kanimo, tungod kay maayo ang Dios kanako, ug aduna pa akoy daghang mga mananap!" Nagpadayon si Jacob sa pagdani kaniya nga dawaton ang mga mananap, ug sa kataposan gidawat ra gayod kini ni Esau.
\v 12 Unya miingon si Esau, "Magpadayon ug magdungan na kita sa pagpanaw ug akoy maggiya kaninyo sa dalan." 
\v 13 Miingon si Jacob, "Sir, nasayod ka nga luya pa ang mga bata, ug kinahanglan nga atimanon pa nako ang mga anakan nga mga karnero ug mga baka nga nagtotoy pa sa gatas sa ilang inahan. Kung pugson nako sila sa pagpalakaw ug paspas sa layo bisan sa usa lamang ka adlaw, mangamatay ang tanang mga mananap. 
\v 14 Una lamang kamo kanako. Hinayhinayon lamang nako paggiya ang mga mananap, apan mag-agad lamang ako sa kapaspason sa lakaw sa mga bata ug mga mananap. Moapas lang ako kanimo didto sa Seir.
\v 15 Miingon si Esau, "Tugoti nga magbilin ako ug pipila ka mga tawo nga uban kanako, aron sa pagpanalipod kanimo." Apan mitubag si Jacob, "Nganong buhaton mo man kana? Ang gusto ko lamang mao nga maulian na ang imong pagbati nganhi kanako." 
\v 16 Busa mibiya si Esau nianang adlawa aron sa pagbalik sa Seir. 
\v 17 Apan imbis nga moadto sa Seir, miadto hinuon si Jacob ug ang iyang pamilya sa dapit nga ginganlan ug Sucot. Ug didto nagtukod siya sa iyang balay ug kapasilongan sa iyang mga hayop. Mao kana ang hinungdan nga gitawag nila kini ug Sucot, nga sa ato pa "kapasilongan."
\v 18 Ingon niini ang pagbiya ni Jacob ug sa iyang pamilya sa Padan Aram ug nagpanaw nga wala gayoy daotan nga nahitabo abot sa Canaan. Gitukod nila ang ilang mga tolda didto sa uma duol sa siyudad sa Siquem. 
\v 19 Usa sa mga pangulo sa mga katawhan nianang dapita ang ginganlag Hamor. Si Hamor adunay pipila ka mga anak nga lalaki. Gibayaran ni Jacob ug 100 ka plata ang mga anak ni Hamor alang sa dapit nga natukoran nila sa ilang tolda. 
\v 20 Nagbuhat siya didto ug halaran nga bato ug ginganlan kini ug "El Elohe Israel, nga sa ato pa "Dios, ang Dios sa Israel."

\c 34 
\v 1 Usa ka adlaw niana si Dina, ang anak nga babaye ni Jacob ug ni Lea, mibisita sa pipila ka mga babaye niana nga lugar. 
\v 2 Atua usab didto si Siquem nga usa sa mga anak nga lalaki ni Hamor nga kaliwat sa mga Hibitihanon. Sa pagkakita niya kang Dina, gipugos niya ug dala ug gilugos siya. 
\v 3 Nakagusto ug nadani siya pag-ayo kang Dina. Nahigugma usab siya kang Dina busa gialam-alaman niya ug istorya ang babaye.
\v 4 Busa miingon si Siquem sa iyang amahan nga si Hamor, "Kuhaa kini nga babaye alang kanako. Gusto nako siyang maasawa!" 
\v 5 Sa dihang nasayran ni Jacob nga gidagit ug gilugos ni Siquem ang iyang anak nga si Dina, anaa pa sa kaumahan ang iyang mga anak nga lalaki uban ang ilang mga mananap, busa wala siya misulti mahitungod niini hangtod nga nakapauli sila sa balay.
\v 6 Nianang tungora, ang amahan ni Siquem nga si Hamor miadto kang Jacob ug nakig-istorya. 
\v 7 Samtang nag-istoryahanay pa sila, miabot ang mga anak nga lalaki ni Jacob, nangakurat sila ug nasuko pag-ayo tungod kay nasayran nila kung unsa ang nahitabo. Miingon sila, "Makauulaw ang gihimo ni Siquem sa Israel sa dihang gilugos niya ang among igsoon, usa ka butang nga dili gayod unta angay niyang buhaton!"
\v 8 Apan miingon si Hamor kanila, "Gusto kaayo sa akong anak nga si Siquem ang imong anak nga si Dina ug inyong igsoon. Palihog tugoti siya nga makigminyo kaniya. 
\v 9 Maghimo kita ug kasabotan: Ihatag ninyo ang inyong mga dalaga sa among mga ulitawo aron mamahimo nilang asawa, ug ihatag namo ang among mga dalaga sa inyong ulitawo aron mamahimo nilang asawa. 
\v 10 Makahimo kamo pagpuyo uban kanamo ug magpuyo bisan asa sa ninyo gusto nga bahin sa among yuta. Makapalit ug makabaligya kamo og mga butang. Kung makakaplag kamo og yuta nga gusto ninyo, makahimo kamo sa pagpalit niini."
\v 11 Unya miingon si Siquem sa amahan ug mga igsoon ni Dina, "Kung nagustohan ninyo ako ug buhaton ang akong gihangyo, ihatag ko bisan unsa ang inyong pangayoon. 
\v 12 Sultihi ako unsa nga mga gasa ug unsa nga bugay ang inyong gusto, ug ihatag ko bisan unsa nga inyong pangayoon. Gusto lang nako nga ihatag ninyo ang babaye aron mamahimo nakong asawa." 
\v 13 Apan tungod kay nakahimo man si Siquem ug makauulaw nga butang sa ilang igsoon nga si Dina, gilingla sa mga anak nga lalaki ni Jacob si Siquem ug ang iyang amahan nga si Hamor.
\v 14 Miingon sila kanila, "Dili, dili namo kana mabuhat. Dili namo ihatag ang among igsoon aron mapangasawa sa tawo nga dili tinuli, tungod kay makauulaw alang kanamo ang pagbuhat nianang butanga. 
\v 15 Makahimo lamang kami niana kung buhaton ninyo ang usa ka butang: kinahanglan mahisama kamo kanamo pinaagi sa pagtuli sa tanan nga mga lalaki nga anaa kaninyo. 
\v 16 Unya ihatag namo ang among mga anak nga babaye sa inyong mga ulitawo aron mamahimong mga asawa ug kuhaon namo ang inyong mga anak nga babaye aron mamahimong mga asawa sa sa among mga ulitawo. Magpuyo kami uban kaninyo, ug mamahimo kitang usa ka pundok sa katawhan. 
\v 17 Apan kung dili kamo mosugot nga matuli, kuhaon namo ang among igsoon ug mobiya."
\v 18 Nakapahimuot kaayo kang Hamor ug sa iyang anak nga si Siquem ang ilang gisulti. 
\v 19 Gusto kaayo ni Siquem nga madala ang anak nga babaye ni Jacob aron mahimo nga iyang asawa; ug tungod kay labing tinahod man siya sa pamilya sa iyang amahan, miuyon dayon siya sa ilang gisugyot.
\v 20 Miadto si Siquem ug si Hamor sa dapit nga tigomanan sa ganghaan sa siyudad ug nakig-istorya sa mga pangulo sa siyudad. Miingon sila, 
\v 21 "Mahigalaon kining mga tawhana kanato. Kinahanglan tugotan nato sila sa pagpuyo dinhi ug mobiyahe bisan asa. Dako ra kaayo ang yuta ug igo nga makasuporta sa ilaha ug sa atoa. Ang atong mga ulitawo makaminyo sa ilang mga anak nga mga babaye, ug ang ilang mga ulitawo makaminyo sa atong mga anak nga mga babaye.
\v 22 Apan kining mga lalaki mouyon lamang nga magpuyo uban kanato ug mahimong usa ka pundok sa katawhan uban kanato kung kitang tanan nga mga lalaki magpatuli, sama kanila. 
\v 23 Apan kung buhaton nato kana, hunahunaa! Ang ilang mga baka, ang ilang mga kabtangan, ug ang tanan nilang mga mananap maatoa! Busa kinahanglan mouyon kita sa ilang giingon, ug unya mopuyo sila uban kanato!"
\v 24 Miuyon ang tanan nga mga lalaki nga anaa sa ganghaan sa siyudad sa giingon ni Hamor ug Siquem. Nagpatuli ang tanan nga mga lalaki nga anaa sa siyudad. 
\v 25 Sa ikatulo ka adlaw human niana, sa dihang ang mga lalaki sa siyudad nag-antos pa sa ilang samad, ang duha ka anak nga lalaki ni Jacob, si Simeon ug Levi, mikuha sa ilang mga espada ug misulod sa siyudad nga walay nakamatikod kanila, ug gipamatay nila ang tanan nga mga lalaki. 
\v 26 Gipatay nila bisan si Hamor ug ang iyang anak nga si Siquem. Unya gikuha nila si Dina sa balay ni Siquem ug mibiya sa siyudad.
\v 27 Unya ang ubang mga anak nga lalaki ni Jacob miadto sa siyudad kung asa ang mga patay nga lawas. Gikawatan nila ang siyudad sa pagpanimalos alang sa makauulaw nga butang nga gibuhat ngadto sa ilang igsoon. 
\v 28 Gikuha nila ang mga karnero ug mga kanding sa mga tawo, ang ilang mga baka, ang ilang mga asno, ug ang tanan nga gusto nila sulod sa siyudad ug sa kaumahan. 
\v 29 Gikuha nila ang tanang butang nga bililhon, bisan ang mga bata ug mga babaye. Gibihag nila ug gidala ang tanang butang nga anaa sa sulod sa mga balay.
\v 30 Unya miingon si Jacob kang Simeon ug kang Levi, "Nagdala kamo ug dakong kagubot kanako! Karon ang mga pundok sa mga tawo sa Canaan, ug ang mga Perisihanon, ug ang matag-usa nga nagpuyo niining nga yutaa magdumot kanako! Wala kitay igong mga tawo aron makig-away alang kanato, busa kung maghiusa sila ug moanhi kanako ug mosulong kanato, mangamatay kita ug ang tanan sa atong panimalay!" 
\v 31 Apan mitubag sila, "Unya tugotan lang ba nato nga tratohon ni Siquem ang among igsoon sama sa usa ka babaye nga tigbaligya ug dungog?"

\c 35 
\v 1 Milabay ang pipila ka adlaw, miingon ang Dios kang Jacob, "Tungas sa siyudad sa Betel ug puyo didto. Pagtukod ug halaran sa pagsimba kanako, ang Dios, nga nagpakita kanimo sa dihang miikyas ka gikan sa imong magulang nga si Esau." 
\v 2 Busa giingnan ni Jacob ang iyang panimalay ug ang tanan nga kuyog kaniya, "Isalikway ang mga diosdios nga inyong gidala gikan sa yuta sa Mesopotamia. Usab, limpyohi ang inyong kaugalingon, ug pagsul-ob ug hinlo nga mga bisti. 
\v 3 Unya mangandam kita ug motungas sa Betel. Magtukod ako didto ug halaran aron sa pagsimba sa Dios. Gitabangan niya ako sa panahon nga nagkalisod-lisod ako ug nahadlok, ug uban siya kanako bisan sa ako."
\v 4 Busa gihatag nila kang Jacob ang tanan nga diosdios nga ilang gidala, ug tanan nilang mga ariyos. Gilubong kini ni Jacob sa yuta ilalom sa tugas nga kahoy nga duol sa siyudad sa Siquem. 
\v 5 Sa nangandam na sila sa ilang pagbiya didto, gihimo sa Dios nga mahadlok ang mga tawo nga nagpuyo sa siyudad libot kanila sa pamilya ni Jacob, busa wala na nila sila gukda.
\v 6 Miadto sa Luz si Jacob ug ang tanan nga kuyog kaniya, nga gitawag karon ug Betel, sa yuta sa Canaan. 
\v 7 Ug naghimo siya ug halaran didto. Ginganlan niya ang dapit ug El Betel, nga nagpasabot "Ang Dios sa Betel," tungod kay didto nagpakita ang Dios kang Jacob sa dihang miikyas siya gikan sa iyang magulang nga si Esau. 
\v 8 Niining panahona, tigulang na kaayo si Debora, nga nagbantay sa asawa ni Isaac  nga si Rebeka samtang gamay pa siya. Namatay siya ug gilubong ilalom sa tugas nga kahoy sa habagatang bahin sa Betel. Busa ginganlan ang maong dapit ug Allon Bacut, nga nagpasabot "ang kahoy sa panaghilak."
\v 9 Human mipauli si Jacob ug ang iyang pamilya gikan sa Padan Aram, samtang anaa pa sila sa Betel, mipakita pag-usab ang Dios kang Jacob ug gipanalanginan siya. 
\v 10 Miingon ang Dios kaniya pag-usab, "Dili na Jacob ang imong ngalan. Kondili Israel na." Busa gitawag na siya ug "Israel."
\v 11 Unya miingon ang Dios kaniya, "Ako ang Dios nga gamhanan. Padaghana ang imong mga anak. Ang imong kaliwat mahimong daghang nasod, ug ang uban sa imong mga kaliwat mahimong mga hari. 
\v 12 Ihatag ko kanimo ang yutang saad nga gihatag ko kang Abraham ug kang Isaac. Ihatag ko usab sa imong mga kaliwat." 
\v 13 Sa dihang nahuman na ang Dios sa pag-istorya kang Jacob didto, mibiya siya kaniya.
\v 14 Nagpatindog si Jacob og dakong bato sa dapit diin nakig-istorya ang Dios kaniya. Gibuboan niya kini og gamay nga bino ug gamay nga lana sa olibo aron ihalad kini sa Dios. 
\v 15 Ginganlan ni Jacob ang maong dapit og Betel, nga nagpasabot "balay sa Dios," tungod kay didto nakig-istorya ang Dios kaniya.
\v 16 Mibiya si Jacob ug ang iyang pamilya sa Betel ug miadto sa habagatang bahin nga padulong sa lungsod sa Efrata. Sa dihang layo-layo pa sila sa Efrata, nagbati si Raquel ug naglisod pag-ayo. 
\v 17 Sa dihang sakit na gayud kaayo, miingon ang mananabang kang Raquel, "Ayaw kahadlok, tungod kay manganak ka na usab ug laing lalaki!" 
\v 18 Apan kamatyonon na siya, sa iyang kataposang gininhawa miingon siya, "Nganli siya ug Benoni," nga nagpasabot "anak sa akong kasub-anan," apan ginganlan siya sa iyang amahan og Benjamin, nga nagpasabot "anak nga akong kaabag." 
\v 19 Human mamatay si Raquel, gilubong siya sa daplin sa dalan nga paingon sa Efrata, nga gitawag na karon ug Betlehem. 
\v 20 Nagpatindog si Jacob ug dakong bato ibabaw sa iyang lubong, nga naa pa didto hangtod karon, aron makita kung asa gilubong si Raquel.
\v 21 Si Jacob, nga ang bag-ong ngalan Israel, nagpadayon sa pagpanaw uban ang iyang pamilya, ug naghimo siya og mga tolda sa habagatang bahin sa bantayanang tore sa Eder. 
\v 22 Samtang nagpuyo pa sila nianang dapita, nakigdulog si Ruben nga anak ni Jacob kang Bilha, usa sa mga puyo-puyo sa iyang amahan. Adunay misulti niini kang Jacob, ug nakapasuko kini kaniya pag-ayo. Karon adunay dose ka mga anak nga lalaki si Jacob.
\v 23 Ang mga anak ni Lea mao si Ruben, nga kamagulangang anak ni Jacob, si Simeon, Levi, Juda, Isacar, ug Zebulon. 
\v 24 Ang mga anak ni Raquel mao si Jose ug Benjamin. 
\v 25 Ang mga anak ni Bilha nga sulugoon ni Raquel mao sila Dan ug Naftali.
\v 26 Ang mga anak ni Zilpa nga sulugoon ni Lea mao si Gad ug Asher. Mao kadto ang tanan nga mga anak ni Jacob, gawas kang Benjamin, nga natawo samtang nagpuyo pa sila sa Padan Aram. 
\v 27 Mibalik si Jacob sa Mamre nga ginganlan usab ug Kiriatarba ug ginganlan na karon og Hebron aron makita ang iyang amahan nga si Isaac. Nakapuyo usab didto ang amahan ni Isaac nga si Abraham.
\v 28 Nabuhi si Isaac hangtod sa 180 ka tuig. 
\v 29 Tigulang na siya kaayo sa dihang namatay siya ug gitipon siya sa iyang katigulangan nga unang nangamatay. Gilubong siya ni Esau ug Jacob nga iyang mga anak.

\c 36 
\v 1 Mao kini ang mga kaliwat ni Esau, nga ang laing ngalan mao ang Edom, ug ang nahitabo kanila. 
\v 2 Naminyo si Esau ug tulo ka babaye nga taga-Canaan: si Ada, ang anak nga babaye ni Elon nga Hetihanon; si Oholibamah, anak nga babaye ni Ana ug apo ni Zibeon nga Hetihanon; 
\v 3 ug si Basemat, nga anak nga babaye ni Ismael ug igsoon nga babaye ni Nebaiot.
\v 4 Nanganak si Ada nga asawa ni Esau kang Elifas. Nanganak si Basemath kang Reuel. 
\v 5 Nanganak si Oholibama kang Jeus, Jalam, ug Kora. Natawo kining tanan nga anak ni Esau samtang nagpuyo pa siya sa yuta sa Canaan.
\v 6-7 Daghan kaayo ug kabtangan si Esau ug Jacob. Mao kini ang hinungdan, nanginahanglan sila ug luag nga yuta alang sa ilang mga mananap. Dili igo ang yuta nga ilang gipuy-an sa tanan nilang mga mananap. Busa si Esau, nga ang laing ngalan mao ang Edom, gidala ang iyang mga asawa ug mga anak nga lalaki ug babaye ug ang tanan nga miyembro sa iyang panimalay, ang iyang mga karnero ug mga kanding ug ang ubang mga mananap, ug ang tanan nga mga butang nga iyang napanag-iya gikan sa yuta sa Canaan, ug mibalhin sila sa dapit nga layo kang Jacob. 
\v 8 Nilakaw sila ug mipuyo sa kabungtoran sa Seir.
\v 9 Mao kini ang kaliwat nga gikan kang Esau, ang katigulangan sa Edom nga mga tawo nga nagpuyo sa dapit sa Seir. 
\v 10 Nanganak si Ada nga asawa ni Esau kang Elifas, ug nanganak si Basemath nga asawa ni Esau kang Reuel. 
\v 11 Ang mga anak ni Elifas mao si Teman, Omar, Zefo, Gatam, ug si Kenaz. 
\v 12 Ang anak ni Esau nga si Elifas adunay puyopuyo usab. Timna ang iyang ngalan. Nanganak siya kang Amalek. Mao kadto ang unom nga mga apo ni Esau sa iyang asawa nga si Ada.
\v 13 Ang mga anak ni Reuel mao si Nahat, Zera, Shama, ug si Miza. Mao kini ang mga apo ni Esau sa iyang asawa nga si Basemat. 
\v 14 Si Oholibama, nga anak ni Ana ug apo ni Zibeon, nanganak ug tulo ka mga lalaki: si Jeus, Jalam, ug Kora.
\v 15 Mao kini ang pangulo sa mga kaliwat ni Esau. Ang kaliwat ni Elifaz nga iyang kamagulangang anak nga lalaki, mao kini ang mga pangulo sa pundok sa mga katawhan: Teman, Omar, Zefo, Kenaz, 
\v 16 Kora, Gatam, ug si Amalek. Mao kini ang mga pangulo nga kaliwat ni Elifaz nga nagpuyo sa Edom; mga apo sila ni Ada.
\v 17 Ang mga anak ni Reuel nga anak ni Esau maoy katigulangan sa pundok sa katawhan nga mao ang Nahat, Zera, Shama, ug Miza. Mao kini ang kaliwat ni Esau sa iyang asawa nga si Basemat. Nagpuyo usab sila sa Edom. 
\v 18 Ang mga anak ni Esau kang Oholibama, nga ang inahan mao si Ana, maoy mga katigulangan sa mga pundok sa katawhan nga mao ang Jeus, Jalam, ug ang Kora. 
\v 19 Mao kana ang listahan sa mga anak ni Esau, ug ang pundok sa mga katawhan nga ilang mga kaliwat.
\v 20 Mao kini ang listahan sa mga kaliwat ni Seir, nga sakop sa Horhanon, ang unang mga tawo nga nagpuyo sa rehiyon sa Edom: Lotan, Shobal, Zibeon, Ana, 
\v 21 Dishon, Ezer, ug Dishan. Mao kadtong pito ka mga tawo ang nahimong mga katigulangan sa mga katawhan. Ang kada pundok sa mga tawo adunay managsamang ngalan sa ilang katigulangan. 
\v 22 Ang mga anak ni Lotan mao si Hori ug Heman. Si Timna ang igsoon ni Lotan.
\v 23 Ang mga anak ni Shobal mao si Alvan, Manahat, Ebal, Shefo, ug Onam. 
\v 24 Ang mga anak nga lalaki ni Zibeon mao si Aya ug Ana. Si Ana mao ang nakakita sa init nga tubod didto sa kamingawan samtang nag-atiman siya sa mga asno sa iyang amahan nga si Zibeon.
\v 25 Adunay duha ka anak si Ana—Dishon ang lalaki ug Oholibama ang babaye. 
\v 26 Ang mga anak ni Dishon mao si Hemdan, Esban, Itran, ug Keran. 
\v 27 Ang mga anak ni Ezer mao si Bilhan, Zaavan, ug Akan. 
\v 28 Ang mga anak ni Dishan mao si Uz ug  Aran.
\v 29-30 Ang mga kaliwat sa Horhanon nagpuyo sa yuta sa Seir. Ang ngalan sa pundok sa mga tawo mao si Lotan, Shobal, Zibeon, Ana, Dishon, Ezer, ug Dishan.
\v 31 Mao kini ang mga ngalan sa mga hari nga nagdumala sa Edom sa wala pay hari ang mga Israelita. 
\v 32 Si Bela nga anak ni Beor nahimo nga unang hari sa Edom. Nagpuyo siya sa siyudad sa Dinhaba. 
\v 33 Sa namatay na si Bela, si Zera nga anak ni Jobab ang nahimong hari. Gikan siya sa siyudad sa Bozra.
\v 34 Pagkamatay ni Jobab, si Husham ang nahimong hari. Gikan siya sa rehiyon sa taga-Teman. 
\v 35 Pagkamatay ni Husham, si Bedad nga anak ni Hadan ang nahimong hari. Ang kasundalohan ni Husham ang nakig -away sa Midianhon nga anaa sa rehiyon sa Moab ug gibuntog nila. Sa siyudad sa Avit nagpuyo si Husham. 
\v 36 Pagkamatay ni Husham, si Samla ang nahimong hari. Gikan siya sa Masreka.
\v 37 Pagkamatay ni Samla, si Shaul ang nahimong hari. Gikan siya sa Rehobot, duol sa suba sa Eufrates. 
\v 38 Pagkamatay ni Shaul, si Acbor nga anak ni Baal Hanan ang nahimong hari. 
\v 39 Pagkamatay ni Acbor, si Hadad ang nahimong hari. Nagpuyo siya sa siyudad sa Pau. Mehetabel ang ngalan sa iyang asawa. Anak siya ni Matred, nga anak ni Me Zahab.
\v 40-43 Mao kini ang listahan sa tanang pundok sa katawhan nga mga kaliwat ni Esau: Timna, Alva, Jetet, Oholibama, Ela, Pinon, Kenaz, Teman, Mibzar, Magdiel, ug Iram. Nagpuyo sila sa yuta sa Edom. Ang yuta diin nagpuyo ang mga tawo nga adunay samang ngalan sa pundok sa katawhan.

\c 37 
\v 1 Mipadayon sa pagpuyo si Jacob sa yuta sa Canaan nga gipuy-an usab sa iyang amahan kaniadto. 
\v 2 Mao kini ang nahitabo sa pamilya ni Jacob. Sa dihang ang iyang anak nga si Jose 17 anyos na, nag-atiman siya sa mga panon sa karnero ug kanding uban sa iyang mga igsoong lalaki. Mga anak sila sa puyopuyo sa iyang amahan, nga si Bilha ug si Zilpa. Gisultihan ni Jose ang iyang amahan mahitungod sa daotang mga butang nga ginabuhat sa iyang mga igsoong lalaki.
\v 3 Gipangga pag-ayo ni Jacob si Jose labaw pa sa uban niyang mga anak, tungod kay natawo si Jose sa dihang tigulang na si Jacob. Gipabuhatan ni Jacob si Jose ug maanindot nga sinina nga adunay taas nga bukton. 
\v 4 Sa dihang namatikdan sa mga igsoon ni Jose nga gipangga siya pag-ayo sa ilang amahan labaw pa sa iyang paghigugma kang bisan kinsa kanila, gidumtan nila siya. Ug dili maayo ang ilang ginasulti kaniya.
\v 5 Usa ka gabii niana nagdamgo si Jose. Giingnan niya ang iyang mga igsoong lalaki mahitungod sa iyang damgo, ug mao kini ang hinungdan nga gidumtan nila siya pag-ayo. Mao kini ang nahitabo: 
\v 6 Miingon siya kanila, "Paminaw sa akong damgo!
\v 7 Sa maong damgo, namugkos kita ug mga trigo didto sa uma. Sa kalit lang ang akong binugkos nga trigo mitindog, ug ang inyong mga binugkos mipalibot ug miyukbo sa akong binugkos!" 
\v 8 Miingon ang iyang mga igsoon kaniya, "Naghunahuna ka ba nga sa umaabot magdumala ka nganhi kanamo? Mahimo ka ba nga among hari?" Misamot pa hinuon ang ilang pagdumot kaniya tungod sa iyang gisulti kanila mahitungod sa iyang damgo.
\v 9 Ug unya nagdamgo na usab siya, ug giingnan na usab niya ang iyang mga igsoong lalaki mahitungod niini. Miingon siya, "Paminawa kini! Aduna akoy laing damgo. Niini nga damgo, ang adlaw ug ang bulan ug ang napulog usa ka mga bituon miyukbo kanako!" 
\v 10 Gisultihan usab niya ang iyang amahan mahitungod niini. Gibadlong siya sa iyang amahan, nga nag-ingon "Unsa ang imong ikasulti nianang damgoha? Naghunahuna ka ba nga kini nagpasabot nga ang imong inahan, ako ug ang imong mga igsoong lalaki moyukbo sa imong atubangan?" 
\v 11 Nasina ang mga igsoong lalaki ni Jose kaniya, apan padayon nga naghunahuna ang iyang amahan mahitungod sa buot ipasabot sa maong damgo.
\v 12 Usa ka adlaw niana ang mga igsoong lalaki ni Jose milakaw aron sa pag-atiman sa mga karnero ug mga kanding sa ilang amahan didto sa uma duol sa Siquem. 
\v 13 Sa pagkataodtaod, miingon si Jacob kang Jose, "Ang imong mga igsoon nag-atiman sa mga karnero ug mga kanding didto duol sa Siquem. Ipadala ko ikaw didto aron sa pagsusi kanila." Mitubag si Jose, "Moadto ako." 
\v 14 Miingon si Jacob, "Lakaw ug susiha kung maayo ba ang ilang kahimtang ug kung maayo ang kahimtang sa mga panon sa mananap. Unya balik ug balitai ako." Busa gipadala ni Jacob si Jose gikan sa walog nga ilang gipuy-an, ang walog diin makita ang Hebron, aron sa pagpangita sa iyang mga igsoon. Unya nakaabot na duol sa siyudad sa Siquem si Jose.
\v 15 Samtang naglakaw-lakaw siya libot sa uma sa pagpangita sa iyang mga igsoon, usa ka tawo ang nakakita kaniya ug nangutana kaniya, "Kinsa man ang imong ginapangita?" 
\v 16 Mitubag si Jose, "Gipangita ko ang akong mga igsoon. Masulti ba nimo kanako kung asa nila gipasabsab ang ilang mga karnero ug mga kanding?" 
\v 17 Mitubag ang tawo, "Wala na sila dinhi. Nadungog ko ang usa kanila nga miingon, 'Dad-on nato ang karnero ug mga kanding ug moadto sa lungsod sa Dotan.'" Busa mibiya si Jose didto ug miadto sa amihan, ug nakita ang iyang mga igsoong lalaki duol sa Dotan.
\v 18 Apan nakita nila siya sa dihang anaa pa siya sa layo, ug nagplano sila nga patyon siya. 
\v 19 Nag-ingnanay sila sa matag-usa, "Ania na ang magdadamgo!" 
\v 20 "Dali kamo, patyon nato siya ug ilabay ang iyang lawas ngadto sa usa sa mga atabay! Unya atong ingnon ang mga tawo nga giatake siya sa bangis nga mananap ug namatay siya ug gikaon. Ug unya tan-awon nato kung matinuod pa ba ang iyang mga damgo!"
\v 21 Nadungog ni Ruben ang ilang gipanulti, busa gidani niya sila nga dili patyon si Jose. Miingon siya, "Ayaw, dili nato siya kinahanglang patyon. 
\v 22 Ayaw siya patya! Ato hinuon siyang ihulog sa atabay didto sa kamingawan, apan dili nato siya kinahanglan pasakitan." Gisulti niya kana ug unya mibiya kanila, kay nagplano diay siya nga luwason si Jose ug dalhon siya balik sa iyang amahan.
\v 23 Sa pag-abot ni Jose kung asa ang iyang igsoon, gidakop nila siya ug gihubo ang iyang sinina nga taas ug bukton. 
\v 24 Unya gialsa nila siya ug gihulog siya sa atabay. Uga ang atabay; ug kini walay tubig.
\v 25 Sa nanglikod na sila aron mangaon, nakakita sila og usa ka panon sa mga negosyante, nga mga kaliwat ni Ismael, gikan sa dapit sa Gilead. Ang ilang mga kamelyo gikargahan sa mga lamas ug mahumot nga mga duga. Palugsong sila sa Ehipto aron ibaligya kadtong mga butanga didto. 
\v 26 Miingon si Juda sa iyang mga igsoon, "Kung atong patyon ang atong manghod ug itago ang iyang lawas, unsa may makuha nato niana?
\v 27 Busa imbes nga pasakitan siya, ibaligya nalang nato siya niining mga kaliwat ni Ismael. Ayaw kalimti, atoa siyang kaugalingong manghod!" Busa nagkasinabot silang tanan sa pagbuhat niana. 
\v 28 Sa dihang duol na ang mga mamaligyaay nga gikan sa dapit sa Midian, gikuha nila si Jose pagawas sa atabay. Unya gibaligya siya ngadto sa mga lalaki nga gikan sa Midian sa kantidad nga 20 ka buok plata. Unya gidala sa mga mamaligyaay si Jose sa Ehipto.
\v 29 Sa pagbalik ni Ruben sa atabay, nakita niya nga wala na didto ang iyang manghod. Sa hilabihang kaguol gigisi niya ang iyang sinina. 
\v 30 Mibalik siya ngadto sa iyang mga manghod ug miingon, "Wala na sa atabay si Jose! Unsa man ang angay nakong buhaton karon?"
\v 31 Dili sila makaako nga mosulti sa ilang amahan sa ilang gibuhat. Busa nakahukom sila sa pagbuhat og tinumotumo nga istorya mahitungod sa nahitabo. Gikuha nila ang taas og bukton nga sinina ni Jose. Unya nagpatay sila og usa ka kanding ug gituslob ang sinina didto sa dugo sa kanding. 
\v 32 Gikuha nila ang sinina ug gidala balik ngadto sa ilang amahan ug miingon, "Nakit-an namo kini! Tan-awa. Dili ba mao man kini ang sinina sa imong anak nga lalaki?" 
\v 33 Nailhan niya kini, ug miingon siya, "Oo, sa akoa kining anak! Tingali pipila sa mga bangis nga hayop nag-ataki ug nagpatay kaniya! Sigurado ako nga ang mananap nagkuniskunis kang Jose!"
\v 34 Tungod sa hilabihang kaguol ni Jacob iyang gigisi ang iyang sinina. Nagsul-ob siya og sako ug nagbangotan siya. 
\v 35 Nangadto ang tanan niyang mga anak aron sa paghupay kaniya, apan wala niya tagda ang ilang gipanulti. Miingon siya, "Dili, magpabilin akong magbangotan hangtod mamatay ako ug makig-uban na sa akong anak." Mao nga nagpadayon paghilak ang amahan ni Jose tungod sa nahitabo sa iyang anak. 
\v 36 Nianang tungora, ang mga lalaki nga gikan sa Midian nagdala kang Jose padulong sa Ehipto ug nagbaligya kaniya ngadto kang Potifar, nga usa ka opisyal sa hari. Siya ang kapitan sa mga sundalo nga tigpanalipod sa Paraon.

\c 38 
\v 1 Nianang panahona, mibiya si Juda sa iyang magulang ug manghod nga mga lalaki ug milugsong gikan sa kabungtoran ug nagpuyo didto kauban sa tawo nga ginganlan og Hiram nga taga-Adulam. 
\v 2 Didto nakita niya ang usa ka babaye nga anak sa tawo nga taga-Canaan nga ginganlan og Sua. Giminyoan niya ang babaye ug nakigdulog kaniya.
\v 3 Nabuntis siya ug milabay ang pipila ka panahon nanganak siya ug batang lalaki. Ginganlan sa iyang amahan ang bata og Er. 
\v 4 Milabay ang pipila ka panahon nabuntis na usab siya ug nanganak og laing batang lalaki, nga iyang ginganlan og Onan. 
\v 5 Milabay ang daghang mga katuigan, sa dihang si Juda ug ang iyang pamilya nagpuyo sa Chezib, nanganak na usab ang asawa ni Juda og laing batang lalaki. Ginganlan sa iyang asawa ang bata og Sela.
\v 6 Sa dihang dako na ang kinamagulangang anak ni Juda nga si Er, nagkuha og pangasaw-onon si Juda alang kaniya, usa ka babaye nga ginganlan og Tamar. 
\v 7 Apan nakabuhat si Er og usa ka butang nga giisip ni Yahweh nga daotan kaayo, mao nga gipatay siya ni Yahweh.
\v 8 Unya miingon si Juda kang Onan, "Namatay ang imong igsoon nga wala nakabaton og anak. Busa minyoi ang iyang balo ug pakigdulog kaniya. Kay mao kana ang atong nabatasan nga kinahanglan nimong buhaton." 
\v 9 Apan nasayod si Onan nga ang bata nga ihimugso dili ilhon nga iya. Busa sa matag higayon nga makigdulog siya sa balo sa iyang igsoon, ipagawas niya ang iyang similya didto sa yuta, aron dili mabuntis ang balo sa iyang igsoon ug dili makahatag og mga anak alang sa iyang igsoon. 
\v 10 Giisip ni Yahweh nga daotan ang gibuhat ni Onan, busa gipatay usab niya siya.
\v 11 Unya miingon si Juda sa iyang umagad nga babaye nga si Tamar, "Balik didto sa balay sa imong amahan, apan ayaw pagpakigminyo kang bisan kinsa. Kung maulitawo na ang akong kinamanghorang anak nga si Sela, minyoan ka niya." Apan ang tinuod dili gayod gusto ni Juda nga ipaminyo si Sela kaniya, tungod kay nahadlok siya nga tingali mamatay usab si Sela, sama nga ang iyang mga magulang nangamatay. Busa gituman ni Tamar si Juda ug mibalik pagpuyo sa balay sa iyang amahan.
\v 12 Milabay ang pipila ka mga katuigan, namatay ang asawa ni Juda, nga anak ni Sua. Sa dihang natapos na ang panahon sa pagbangotan alang kaniya, nakahukom si Juda nga motungas sa Timna, sa dapit kung asa nagtupi sa balhibo sa karnero ang iyang mga tawo. Ang iyang higala nga si Hiram, nga gikan sa Adulam mikuyog kaniya. 
\v 13 Adunay usa ka tawo nga miingon kang Tamar, "Ang imong ugangang lalaki padulong sa Timna aron tabangan ang iyang mga tawo sa pagtupi sa balhibo sa iyang karnero." 
\v 14 Nasayran ni Tamar nga ulitawo na karon si Sela, apan wala gihatag ni Juda ang iyang anak ngadto kaniya aron iyang untang minyoan. Busa gihubo niya ang iyang bisti sa pagkabalo, ug gitabonan og bilo ang iyang ulo aron dili siya mailhan sa mga tawo. Unya milingkod siya sa ganghaan sa Enaim, nga dalan padulong sa Timna.
\v 15 Sa pagkakita ni Juda kaniya, nagtuo si Juda nga usa siya ka babaye nga nagabaligya og dungog, tungod kay gitabonan man niya ang iyang ulo ug milingkod sa ginalingkoran sa mga babaye nga nagabaligya og dungog. 
\v 16 Wala nakahibalo si Juda nga si Tamar kadto. Busa miingon siya kaniya, "Tugoti ako nga modulog kanimo." Mitubag siya, "Unsa man ang imong ihatag kanako isip bayad?"
\v 17 Mitubag siya, "Padad-an ko ikaw og nating kanding gikan sa akong kahayopan." Nangutana siya, "Mahimo ba nga hatagan mo ako og usa ka butang karon aron akong kuptan hangtod maipadala mo ang kanding?" 
\v 18 Mitubag siya, "Unsa man ang buot mong ihatag ko kanimo? Mitubag si Tamar, "Ihatag kanako ang singsing imong gikwentas ug nga anaay ngalan nimo, ug ihatag usab kanako ang imong sungkod." Busa gihatag niya kini kaniya. Unya nakigdulog siya kaniya, ug nabuntis si Tamar.
\v 19 Sa iyang pagbiya, gihubo niya ang bilo ug gisul-ob balik ang iyang bisti sa pagkabalo. 
\v 20 Gihatag ni Juda ang nating kanding sa iyang higala nga gikan sa Adulam, aron dad-on ngadto sa babaye, sama sa iyang gisaad. Apan wala makit-i sa iyang higala ang maong babaye.
\v 21 Busa gipangutana sa iyang higala ang mga tawo nga nagpuyo didto, "Asa na kadtong babaye nga nagabaligya og dungog dinhi nga naglingkod sa kilid sa dalan sa Enaim?" Mitubag sila, "Wala gayoy babaye nga nagabaligya og dungog dinhi!" 
\v 22 Busa mibalik siya ngadto kang Juda ug miingon, "Wala nako siya hikaplagi. Ug nag-ingon ang mga tawo nga nagpuyo sa lungsod, 'Wala gayoy babaye nga nagabaligya og dungog dinhi.'" 
\v 23 Miingon si Juda, "Pasagdan nalang nato nga anaa kaniya ang mga butang nga gihatag ko kaniya. Kung mopadayon kita sa pagpangita kaniya, kataw-an kita sa mga tawo. Misulay ako sa pagpadala niining nating kanding kaniya, apan wala mo siya hikaplagi aron unta ihatag kini kaniya."
\v 24 Mga tulo ka bulan ang milabay, adunay nag-ingon kang Juda, "Ang imong umagad nga si Tamar nahimong babayeng nagabaligya og dungog, ug karon buntis na siya!" Mitubag si Juda, "Guyora siya pagawas sa siyudad ug sunoga!" 
\v 25 Apan sa dihang gidala na nila siya sa gawas sa siyudad, gihatag niya ang singsing ug ang sungkod ngadto sa tawo, ug giingnan niya nga dad-on kini ngadto kang Juda, ug misulti siya, "Ang lalaki nga nanag-iya niining mga butanga maoy hinungdan sa akong pagbuntis." Miingon usab siya kaniya, "Tan-awa kining singsing, ug ang pisi nga nakahikot niini, ug kining sungkod. Si kinsa man ang nanag-iya niini?" 
\v 26 Sa dihang gibuhat kana sa tawo, nailhan ni Juda ang singsing ug ang sungkod. Miingon siya, "Mas insakto siya kay kanako. Wala ko sultihi ang akong anak nga si Sela nga minyoan siya, sama sa akong gisaad nga akong buhaton." Ug wala na gayod midulog pag-usab si Juda kaniya.
\v 27 Sa panahon nga manganak na siya, nalipay siya tungod kay nasayran niya nga kaluha ang anaa sa iyang sabakan. 
\v 28 Sa dihang manganak na siya, gipagawas sa usa sa kaluha ang iyang kamot. Busa gihigtan sa mananabang og pula nga tanod ang iyang kamot, nga nag-ingon, "Kini mao ang unang migawas."
\v 29 Apan gibira niya pabalik sa sabakan ang iyang kamot, ug ang iyang kaluha ang migula og una. Busa miingon siya, "Mao kini ang imong paagi sa pagula og una!" Mao nga ginganlan niya ang bata og Perez, nga mura bag sama sa Hebreo nga pulong nga nagpasabot "migula." 
\v 30 Unya migula ang iyang manghod, ang usa nga adunay pula nga tanod sa iyang kamot. Ug ginganlan siya og Zera, nga mura bag sama sa Hebreo nga pulong nga nagpasabot "kapula sa kaadlawon."

\c 39 
\v 1 Sa kasamtangan, gidala si Jose sa mga kaliwat ni Ismael palugsong sa Ehipto. Didto gipalit ni Potifar si Jose gikan kanila. Si Potifar usa ka Ehiptohanon nga usa sa mga opisyal sa hari ug kapitan sa mga guwardiya sa palasyo sa hari. 
\v 2 Tungod kay gitabangan ni Yahweh si Jose, nahimo niya ang iyang trabaho pag-ayo. Nagtrabaho siya sa balay sa iyang agalon nga Ehiptohanon.
\v 3 Nakita sa iyang agalon nga ginatabangan ni Yahweh si Jose ug naghimo kaniya nga malamposon sa tanan niyang gibuhat. 
\v 4 Gikahimut-an si Jose sa iyang agalon, busa gipili siya nga mahimong kaugalingon niyang sulugoon. Unya gihimo siyang piniyalan sa tanang butang nga anaa sa iyang panimalay ug sa tanan nga iyang mga gipanag-iyahan.
\v 5 Sukad sa panahon nga gipili ni Potifar si Jose nga mamahimong piniyalan sa tanang butang nga anaa sa iyang panimalay ug sa tanan niyang gipanag-iyahan, gipanalanginan ni Yahweh ang mga tawo nga nagpuyo sa balay ni Potifar tungod kang Jose. Gipatubo usab niya og maayo ang tanom ni Potifar. 
\v 6 Gitugotan ni Potifar si Jose sa pag-atiman sa tanan niyang gipanag-iyahan. Walay nay laing hunahunaon si Potifar gawas lamang sa pagkaon nga iyang kaonon. Wala siya naghunahuna bahin sa bisan unsang butang nga anaa sa iyang panimalay. Karon si Jose usa ka lalaki nga maayo og pamarog ug ambongan.
\v 7 Tungod niana, miabot ang panahon nga naibog ang asawa sa iyang agalon ngadto kang Jose. Busa usa ka adlaw niana miingon ang babaye kaniya, "Magdulog kita!" 
\v 8 Apan midumili si Jose, ug miingon sa asawa sa iyang agalon, "Paminaw! Ang akong agalon wala na maghunahuna sa bisan unsang butang nga anaa niining balaya. Gipiyal niya kanako ang tanan nga iyang gipanag-iyahan. 
\v 9 Walay bisan usa dinhi sa panimalay nga adunay mas labaw og katungod kay kanako. Ang usa lamang ka butang nga wala gayod niya gitugot nga maako mao ikaw, tungod kay asawa ka niya! Busa unsaon ko man pagbuhat niining daotang butang nga imong ipabuhat kanako? Makasala ako batok sa Dios kung buhaton ko kana!"
\v 10 Kanunay niyang ginadani si Jose nga makigdulog kaniya, apan midumili siya. Bisan ang pagduol sa babaye dili niya buhaton. 
\v 11 Usa ka adlaw niana misulod si Jose sa balay aron pagbuhat sa iyang buluhaton, ug walay laing sulugoon nga anaa sa balay. 
\v 12 Gibira sa asawa ni Potifar ang iyang sinina ug miingon, "Magdulog kita!" Midagan si Jose pagawas sa balay, apan ang iyang sinina nahibilin sa kamot sa babaye!
\v 13 Sa dihang nakita niya nga midagan si Jose pagawas nga nahibilin ang bisti sa iyang kamot, 
\v 14 gitawag niya ang mga sulugoon sa panimalay. Miingon siya kanila, "Tan-awa! Giinsulto kita niining Hebreohanon nga gidala sa akong bana kanato! Miduol siya kanako ug gipugos niya ako nga makigdulog kaniya, apan misinggit ako og kusog. 
\v 15 Sa pagkadungog niya nga misinggit ako, midagan siya pagawas ug nahibilin ang iyang bisti kanako!"
\v 16 Gitagoan niya ang bisti ni Jose hangtod nga miuli sa ilang panimalay ang iyang bana, nga agalon ni Jose. 
\v 17 Unya gisultihan niya siya niini nga sugilanon: "Kanang ulipon nga Hebreohanon nga imong gidala dinhi miduol kanako ug gisulayan ako paglugos! 
\v 18 Sa dihang misinggit ako og kusog, midagan siya pagawas ug nabiyaan ang iyang bisti!"
\v 19 Sa pagkadungog ni Potifar niining maong sugilanon nga gisulti sa iyang asawa, ug sa dihang siya miingon, "Mao kini ang pagtagad sa imong ulipon kanako," nasuko siya pag-ayo. 
\v 20 Gikuha si Jose sa iyang agalon ug gipriso, sa dapit diin ginabutang ang tanan nga piniriso sa hari, ug didto nahimutang si Jose.
\v 21 Apan naluoy si Yahweh kang Jose ug gitabangan siya tungod sa iyang saad sa iyang mga katigulangan; gihimo niyang mahimuot ang tigbantay sa prisohan ngadto kang Jose. 
\v 22 Busa gipiyal sa tigbantay sa prisohan kang Jose ang tanang mga piniriso, ug gipiyal kaniya ang tanan nga buluhaton didto. 
\v 23 Wala na maghunahuna pa ang tigbantay sa prisohan sa bisan unsa nga ginabuhat ni Jose, tungod kay gitabangan man siya ni Yahweh sa pagbuhat sa tanan niyang buluhaton.

\c 40 
\v 1 Milabay ang pipila ka higayon, duha sa mga opisyal sa hari sa Ehipto ang nakabuhat og mga butang nga wala nakapahimuot kaniya. 
\v 2 Ang usa pangulo sa iyang tigtagay sa bino ug ang usa pangulo sa iyang tigbuhat og tinapay. Nasuko ang hari niining duha. 
\v 3 Busa gipriso niya sila, ngadto sa balay sa kapitan sa mga guwardiya sa palasyo. Mao kadto ang dapit nga nahimutangan ni Jose.
\v 4 Napriso ang duha ka mga lalaki sa dugay nga panahon. Nianang panahona, gipili si Jose sa kapitan sa mga guwardiya sa palasyo sa pagdala sa mga butang nga ilang gikinahanglan. 
\v 5 Usa ka gabii niana nakadamgo ang pangulong tigtagay sa bino sa hari ug ang pangulong tigbuhat og tinapay. Ang matag damgo adunay managlahi nga ipasabot.
\v 6 Sa pagkabuntag, sa dihang miduol si Jose kanila, nakita niya nga masulub-on silang duha. 
\v 7 Busa nangutana siya kanila, "Nganong nagmasulub-on man kamo?" 
\v 8 Ang usa kanila mitubag, "Kagabii nakadamgo kaming duha, apan walay usa nga makasulti kanamo kung unsa ang buot ipasabot sa maong mga damgo." Miingon si Jose kanila, "Dios ang makasulti kung unsa ang ipasabot sa maong mga damgo. Busa sultihi ako kung unsa ang inyong nadamgohan, ug sultihan ako sa Dios sa buot nga ipasabot niini."
\v 9 Busa gisulti sa pangulong tigtagay sa bino sa hari ang iyang damgo ngadto kang Jose. Miingon siya, "Sa akong damgo nakakita ako og paras sa akong atubangan. 
\v 10 Ang paras adunay tulo ka mga sanga. Ang mga sanga nanalingsing, unya namulak kini, ug unya namunga kini og pungpong sa ubas. 
\v 11 Nagkupot ako og kupa sa hari, busa gipupo ko ang hinog nga mga ubas ug gipuga kini ngadto sa kupa. Unya gihatag ko sa hari ang kupa aron iyang imnon ang duga niini."
\v 12 Gisulti dayon sa Dios kang Jose ang buot ipasabot sa damgo. Busa miingon si Jose kaniya, "Mao kini ang ipasabot sa imong damgo: Ang tulo ka sanga sa paras nagpaila sa tulo ka adlaw. 
\v 13 Sulod sa tulo ka adlaw ipagawas ka sa hari gikan sa prisohan. Ipabalik ka niya sa imong trabaho kaniadto. Magdala ka na usab og kupa ngadto sa hari sama sa imong ginabuhat kaniadto, sa dihang ikaw pa ang iyang tigtagay sa bino.
\v 14 Apan kung makagawas ka na sa prisohan ug maayo na ang imong kahimtang, palihog ayaw ako kalimti. 
\v 15 Gipugos ako pagkuha sa mga tawo gikan sa dapit nga gipuy-an sa akong isig ka mga Hebreohanon. Wala akoy gibuhat nga sayop didto, ug samtang ania na ako sa Ehipto, wala usab akoy nabuhat nga sayop aron angay akong prisohon. Busa kaluy-i ako ug sultihi ang hari mahitungod kanako, aron ipagawas niya ako gikan niining prisohan!"
\v 16 Sa dihang nadungog sa pangulo sa tigbuhat og tinapay nga maayo ang buot ipasabot sa damgo sa tigtagay sa bino sa hari kaniya, miingon usab siya kang Jose, "Nakadamgo usab ako. Sa akong damgo natingala ako sa pagkakita sa tulo ka bukag sa tinapay nga nahimutang sa akong ulo. 
\v 17 Sa ibabaw sa bukag adunay daghang matang sa niluto nga pagkaon alang sa hari, apan gipangaon kini sa mga langgam gikan sa bukag nga anaa sa ibabaw sa akong ulo!"
\v 18 Gisulti usab sa Dios kang Jose ang ipasabot sa damgo, busa miingon siya, "Ang tulo ka bukag nagpasabot usab sa tulo ka adlaw. 
\v 19 Sulod sa tulo ka adlaw magmando ang hari nga papunggotan ka. Unya ang imong lawas ibitay sa kahoy, ug kaonon sa mga langgam ang imong unod."
\v 20 Sa ikatulo ka adlaw human niana mao na ang adlaw nga natawhan sa hari. Nianang adlawa gidapit sa hari ang tanan niyang opisyal aron magsaulog sa iyang adlaw nga natawhan. Sa maong pagsaulog, samtang silang tanan nagtigom didto, gipatawag sa hari ang iyang pangulo sa tigtagay sa bino ug ang pangulo sa tigbuhat og tinapay gikan sa prisohan. 
\v 21 Miingon siya nga ang iyang pangulo sa tigtagay sa bino makabalik na sa iyang trabaho kaniadto, busa magsugod na usab siya sa pagdala sa kupa ngadto sa hari. 
\v 22 Apan nagmando siya nga ang pangulo sa tigbuhat og tinapay kinahanglan bitayon, sama sa giingon ni Jose nga mahitabo sa dihang gisulti niya sa duha ka lalaki ang buot ipasabot sa ilang mga damgo. 
\v 23 Apan wala na maghunahuna ang pangulo sa tigtagay sa bino mahitungod kang Jose. Hinuon, nakalimtan na niya pagbuhat kung unsa ang gihangyo ni Jose kaniya nga iyang buhaton.

\c 41 
\v 1 Pagkahuman sa duha ka mga tuig, nagdamgo ang hari sa Ehipto. Sa iyang damgo, nagtindog siya daplin sa sapa sa Nilo. 
\v 2 Sa kalit lang mitungha ang pito ka mga baka nga tambok. Misabsab sila sa kasagbotan nga anaa daplin sa sapa. 
\v 3 Unya adunay lain pang pito ka mga baka nga mga masakiton ug niwang, ang misunod kanila sa pagtungha gikan sa sapa sa Nilo. Nagtindog sila tapad sa tambok nga mga baka nga anaa daplin sa sapa.
\v 4 Unya gikaon sa mga masakiton ug niwang nga mga baka ang mga himsog ug tambok nga mga baka, unya nakamata ang hari. 
\v 5 Mibalik siya sa pagtulog ug nagdamgo na usab siya. Niining taknaa nakita niya ang pito ka mga trigo nga bus-ok ang lusok ug timgas ang lugas, ug ang tanan mitubo sa usa lang ka punoan. 
\v 6 Pagkahuman niana, nakita sa hari nga adunay lain pang pito ka mga trigo ang mitubo niadtong punoan. Mga niwang kini ug nalawos tungod sa init nga hangin sa sidlakan.
\v 7 Unya gilamoy sa pito ka niwang nga mga trigo ang pito ka timgas ug bus-ok nga mga trigo, unya nakamata pag-usab ang hari. Nasayran niya nga nagdamgo lang siya. 
\v 8 Apan sa pagkabuntag nabalaka siya mahitungod sa kahulogan sa iyang damgo. Busa gipatawag niya ang tanang mga salamangkero ug ang mga maalamong tawo nga nagpuyo sa Ehipto. Gisuginlan niya sila sa iyang damgo, apan wala gayoy makahubad kanila sa duha niya ka mga damgo.
\v 9 Unya ang pangulo sa tigtagay ug bino miingon sa hari, "Aduna akoy nahinumdoman nga angay kong isulti kanimo! Nasayop ako tungod kay nakalimot ako sa pagsulti niini kanimo. 
\v 10 May usa ka higayon nga ikaw nasuko kanamong duha. Busa gipapriso mo ako ug ang pangulo sa tigbuhat ug tinapay sa balay sa kapitan sa palasyo sa mga guwardiya. 
\v 11 Samtang atua kami didto, usa ka gabii niana ang matag-usa kanamo nagdamgo, ug ang mga damgo adunay managlahi nga kahulogan.
\v 12 Adunay batan-ong Hebrohanon nga kauban namo didto. Usa siya ka sulugoon sa kapitan sa palasyo sa mga guwardiya. Gisugilon namo kaniya kung unsa among nadamgohan, ug gisaysay niya sa matag-usa kanamo ang kahulogan sa among mga damgo. 
\v 13 Pagkahuman nahitabo gayod kadto nga insakto sama sa paghubad niya sa among mga damgo: Miingon ka nga mahibalik ako pag-usab sa akong trabaho, apan ang laing tawo gipatay pinaagi sa pagbitay."
\v 14 Sa pagkadungog niana sa hari, giingnan niya ang pipila sa iyang mga ulipon nga dad-on si Jose ngadto kaniya, ug dali-dali nilang gipagawas si Jose sa prisohan. Namalbas si Jose ug misul-ob sa pinaka-maayo nga bisti, ug unya miadto siya ug mitindog atubangan sa hari. 
\v 15 Miingon ang hari kang Jose, "Aduna akoy duha ka mga damgo, ug wala gayoy makasugilon kanako kung unsa ang kahulogan niini. Apan adunay nagsulti kanako nga sa dihang madungog mo ang tawo nga magsulti sa iyang gidamgo, makahimo ka sa pagsaysay kaniya kung unsa ang kahulogan sa iyang damgo." 
\v 16 Apan mitubag si Jose sa hari, "Dili, dili ako makahimo niana. Ang Dios lang ang nasayod sa kahulogan sa mga damgo, apan makasaysay ako sa kahulogan niini pinaagi sa iyang lamdag ug ang buot ipasabot niini maayo."
\v 17 Miingon ang hari kang Jose, "Sa nahauna kong damgo nagtindog ako daplin sa sapa sa Nilo. 
\v 18 Sa kalit lang mitungha gikan sa sapa ang pito ka mga himsog ug tambok nga mga baka ug misibsib sila sa kasagbotan nga anaa daplin sa sapa.
\v 19 Sa wala madugay adunay lain pang pito ka mga baka, ang misunod pagtungha gikan sa sapa, mga maot ug mga niwang kini. Wala pa gayod ako makakita ug sama nila kamaot nga mga baka sa tibuok kayutaan sa Ehipto! 
\v 20 Gikaon sa mga niwang ug maot nga mga baka ang nahaunang nitungha nga pito ka tambok nga mga baka. 
\v 21 Apan pagkahuman niana, dili mailhan nga ang mga niwang nga mga baka mikaon kanila, tungod kay mga niwang gihapon sila sama kaniadto. Unya nakamata ako.
\v 22 Unya nagdamgo na usab ako. Nakita ko ang pito ka mga trigo. Bus-ok ug timgas ang mga lugas niini, ug kining tanan mitubo sa usa lang ka punoan. 
\v 23 Unya nahibulong ako sa akong nakita nga may laing pito ka mga trigo ang miturok. Mga piyasot kini ug nalawos tungod sa init nga hangin sa sidlakan. 
\v 24 Gilamoy sa pito ka mga piyasot nga mga trigo ang pito ka mga maayong trigo. Gisugilon ko kining mga damgo ngadto sa mga salamangkero, apan walay usa kanila nga makapasabot kanako sa kahulogan niini."
\v 25 Unya si Jose miingon ngadto sa hari, "Ang imong duha ka mga damgo managsama lang ang kahulogan. Ang Dios nagpadayag kanimo sa imong mga damgo kung unsa ang iyang pagabuhaton. 
\v 26 Ang pito ka himsog nga mga baka nagpasabot sa pito ka mga katuigan. Ang pito ka maayong mga trigo nagpasabot usab sa pito ka mga katuigan. Ang duha ka mga damgo managsama lang ang buot ipasabot.
\v 27 Ang pito ka niwang nga mga baka nga mitungha sunod kanila ug ang pito ka mga walay bili nga mga trigo nga nalawos tungod sa init nga hangin sa sidlakan nagpasabot sa pito ka mga katuigan nga kagutom. 
\v 28 Mahitabo kini sama sa akong gisugilon kanimo, tungod kay ang Dios nagpadayag kanimo sa iyang pagabuhaton. 
\v 29 Adunay pito ka mga katuigan nga daghan ug pagkaon sa tibuok yuta sa Ehipto,
\v 30 apan pagkahuman niana adunay pito usab ka mga katuigan sa kagutom ang moabot. Mahikalimtan sa katawhan ang mga katuigan nga adunay daghang pagkaon, tungod sa hilabihang kainit nga modaot unya sa nasod. 
\v 31 Ang katawhan mahikalimot kung unsa kadaghan ang ilang pagkaon kaniadto, tungod sa hilabihan nga kagutom. 
\v 32 Ang katuyoan nga gihatagan ka sa Dios ug duha ka mga damgo tungod kay nakahukom na siya nga kini mahitabo gayod, ug buhaton gayod niya kini sa dili madugay.
\v 33 Karon magsugyot ako kanimo nga kinahanglan magpili ka ug tawong maalamon nga makahimo ug maayong mga desisyon. Magsugyot ako nga himuon mo siya nga modumala sa mga buluhaton sa tibuok nasod. 
\v 34 Kinahanglan usab nga mopili ka ug mga tigdumala sa tibuok nasod, aron nga mahan-ay ang pagkolekta sa ikalimang bahin sa tanang trigo nga maani sulod sa pito ka mga katuigan nga daghan ang pagkaon.
\v 35 Kinahanglan nga kolektahon nila ang pipila ka trigo atol sa pito ka mga katuigan nga moabotay, sa dihang daghan pa kaayo ang pagkaon. Kinahanglan imo silang bantayan samtang ila kining tipigan sa mga siyudad ug samtang ila kining pagabantayan. 
\v 36 Kinahanglan matipigan ang trigo aron adunay makaon atol sa pito ka mga katuigan nga adunay kagutom dinhi sa Ehipto, aron nga dili mangamatay ang katawhan niining siyudad tungod sa hilabihang kagutom."
\v 37 Nakahunahuna ang hari ug ang iyang mga opisyal nga maayo kini nga plano. 
\v 38 Busa miingon siya kanila, "Makakaplag pa ba kita ug laing tawo nga sama kang Jose, kansang gihatagan sa Dios sa iyang espiritu?
\v 39 Unya miingon ang hari kang Jose, "Tungod kay gipadayag sa Dios kining tanan diha kanimo, alang kanako wala nay lain pang mas maalamon nga sama kanimo ug maalamong modesisyon mahitungod sa mga butang. 
\v 40 Busa piyalan ko ikaw sa tanang butang sa akong palasyo. Ang tanang katawhan dinhi sa Ehipto kinahanglang motuman sa imong mando. Tungod kay ako man ang hari ako lang ang adunay mas dakong pagbuot kaysa kanimo." 
\v 41 Unya miingon ang hari kang Jose, "Karon ikaw na ang magdumala sa tibuok nasod sa Ehipto."
\v 42 Gikuha sa hari ang singsing gikan sa iyang tudlo nga may silyo niya niini, ug gisul-ob niya kini sa tudlo ni Jose. Gipasul-oban siya ug bisti nga hinimo sa lino, ug gikwentasan niya siya ug bulawan. 
\v 43 Unya gipaandaman niya si Jose ug karwahe nga iyang pagasakyan libot sa nasod aron ipaila nga siya ang ikaduhang pinakamahinungdanong tawo sa nasod. Sa dihang nagsakay si Jose sa karwahe, ang mga tawo nga nag-una kaniya nagsinggit ngadto sa katawhan, "Pangyukbo kamo!" Busa gipiyalan sa hari si Jose sa tanang butang sa nasod.
\v 44 Miingon ang hari kang Jose, "Ako ang hari, apan walay si bisan kinsa sa tibuok yuta sa Ehipto ang makahimo sa bisan unsa kung dili mo sila tugotan sa pagbuhat niini." 
\v 45 Gihatagan siya ug bag-ong ngalan sa hari nga Zaphenath Paneah. Gihatag usab kaniya si Asenat ingon nga iyang asawa. Anak siya ni Potifera, nga pari sa templo sa siyudad sa On. Niini nga pamaagi nahimong inila si Jose sa tibuok yuta sa Ehipto.
\v 46 Nagpangidaron si Jose ug 30 sa dihang nagsugod siya sa pagtrabaho alang sa hari sa Ehipto. Gibiyaan niya ang palasyo sa Paraon ug mipanaw sa tibuok Ehipto aron sa pagbuhat sa iyang trabaho. 
\v 47 Atol sa pito ka katuigan, ang yuta naghatag ug madagayaon nga ani, busa aduna silay daghang pagkaon.
\v 48 Sa pagdumala ni Jose kanila, ang iyang mga kaabag nagkolekta sa ikalimang bahin sa tanang trigo nga naani niadtong mga tuiga, ug gitipigan kini sa mga siyudad. Sa matag siyudad, aduna siyay kaabag sa pagtipig sa trigo nga mitubo sa mga uma nga naa nakapalibot niini. 
\v 49 Adunay daghang natigom nga trigo si Jose. Sama kini kadaghan sa balas sa baybayon. Adunay daghan kaayong trigo nga sa kasamtangan mihunong sila sa paglista kon unsa na kadaghan ang natipig, sanglit kadaghan na kaayo ang trigo nga dili na nila masukod.
\v 50 Sa wala pa misugod ang pito ka tuig sa kagutom, nanganak ang asawa ni Jose nga si Asenat ug duha ka mga lalaki. 
\v 51 Ginganlan ni Jose ang nahauna niyang anak ug Manases, nga ang buot ipasabot sa Hebrohanon "kalimot," tungod kay siya nag-ingon, "Gitugot sa Dios nga makalimtan ko ang tanang kalisod ug ang tanang pamilya sa akong amahan." 
\v 52 Ginganlan niya ang ikaduha niyang anak ug Efraim, nga ang ipasabot "nga makabaton ug mga anak," tungod kay siya nag-ingon, "Ang Dios naghatag kanako ug mga anak dinhi sa yuta kung diin ako nag-antos."
\v 53 Sa kataposan nahuman na ang pito ka mga tuig nga adunay daghang pagkaon. 
\v 54 Unya misugod na usab ang pito ka tuig sa kagutom, sama sa gitagna ni Jose. May kagutom usab sa tanang kasikbit nga mga dapit, apan bisan wala makatubo ang mga tanom, adunay pagkaon sa bisan asa nga dapit sa Ehipto, tungod kay nagtipig man sila ug pagkaon sa mga siyudad.
\v 55 Sa dihang nahurot na sa katawhan ang kaugalingon nilang pagkaon ug sila gipanggutom, nagpakiluoy sila sa hari alang sa pagkaon. Busa giingnan sa hari ang tanang katawhan sa Ehipto, "Adto kamo kang Jose ug buhata kon unsa ang iyang ipabuhat kaninyo." 
\v 56 Sa dihang hilabihan na kaayo ang kagutom sa tibuok nasod, nagsugo si Jose sa iyang mga kaabag sa pag-abli sa mga balay tipiganan. Unya gipamaligya nila ang trigo nga anaa sa balay tipiganan ngadto sa mga tawo sa Ehipto, tungod kay ang kagutom hilabihan na man kaayo nga mikaylap sa tibuok Ehipto. 
\v 57 Ang mga tawo nga gikan sa nagkalain-laing kasikbit nga nasod sa Ehipto miadto aron sa pagpalit ug trigo gikan kang Jose, tungod kay ang kagutom mikaylap na man sa tanang dapit.

\c 42 
\v 1 Sa dihang adunay nagsugilon kang Jacob nga adunay pagkaon sa Ehipto nga ang mga tawo makahimo sa pagpalit didto, miingon siya sa iyang mga anak, "Nganong naglingkod lang man kamo ug nagtinan-away sa usag-usa? Nagkinahanglan kita ug pagkaon!" 
\v 2 Miingon siya kanila, "Adunay tawo nga nag-ingon kanako nga adunay trigo nga baligya sa Ehipto. Panglugsong kamo didto ug pamalit kamo ug pagkaon alang kanato, aron nga mabuhi pa kita!" 
\v 3 Busa milugsong ngadto sa Ehipto ang napulo ka mga magulang ni Jose aron sa pagpalit ug pagkaon. 
\v 4 Apan wala gipakuyog ni Jacob si Benjamin, ang manghod ni Jose, tungod kay nahadlok siya nga adunay daotang mahitabo kaniya sama sa nahitabo kang Jose.
\v 5 Busa ang mga anak ni Jacob milugsong gikan sa Canaan paingon sa Ehipto aron mopalit ug pagkaon, ug ang uban man usab miadto didto, tungod kay adunay kagutom usab sa Canaan. 
\v 6 Niadtong panahona si Jose ang gobernador sa Ehipto. Siya ang gabaligya sa trigo ngadto sa katawhan nga miabot gikan sa tibuok Ehipto ug gikan sa nagkalain-laing nasod aron sa pagpalit ug pagkaon. Busa sa dihang niabot ang mga igsoon ni Jose, mihapa sila sa iyang atubangan.
\v 7 Sa pagkakita ni Jose sa iyang mga igsoon, nailhan niya sila. Apan nagpakaaron-ingnon siya nga wala siya makaila kanila. Maisogon siya nga nakigsulti kanila, nga nag-ingon, "Asa man kamo gikan?" Ang usa kanila mitubag, "Gikan kami sa yuta sa Canaan, aron mopalit ug pagkaon." 
\v 8 Bisan tuod nailhan niya ang iyang mga igsoon apan siya wala  nila mailhi.
\v 9 Unya nakahinumdom si Jose sa iyang damgo mahitungod kanila sa milabayng mga katuigan. Apan nakadesisyon siya nga dili una niya tug-anan nga siya mao ang ilang manghod. Giingnan niya sila, "Mga espiya kamo! Mianhi kamo aron sa pagpaniid kung kami makahimo ba sa pagpanalipod sa among mga kaugalingon kung ugaling sulongon ninyo kami." 
\v 10 Ang usa kanila mitubag, "Dili, sir! Mianhi kami aron mopalit ug pagkaon. 
\v 11 Mga anak kami sa usa ka tawo. Matinud-anon kaming mga tawo, ug dili mga espiya."
\v 12 Miingon siya kanila, "Dili ako motuo kaninyo! Mianhi lang kamo kung makahimo ba kami sa pagpanalipod sa among mga kaugalingon kung ugaling sulongon kami!" 
\v 13 Apan ang usa kanila mitubag, "Dili, dili kana tinuod! Sa pagkatinuod dose kami ka managsoon, mga anak sa usa ka tawo. Ang among kinamanghorang igsoon kauban sa among amahan. Ang usa kanila patay na."
\v 14 Mitubag si Jose, "Namakak kamo! Sa akong panghunahuna sa gikaingon ko na kaninyo. Mga espiya kamo! 
\v 15 Apan masuta ko ra kung tinuod ba ang inyong gipanulti. Sa akong panghunahuna samtang buhi pa ang hari, mga espiya kamo. Busa dili kamo makabiya niining dapita hangtod nga dili ninyo madala dinhi ang inyong kinamanghorang igsoon! 
\v 16 Papaulia ang usa sa inyong igsoon ug ipakuha ang inyong manghod ug dad-a siya dinhi. Ang uban kaninyo akong ipapriso, aron nga masulayan ko kung matuod ba ang inyong gisulti kanako. Kung ugaling ang usa nga mopauli dili makadala sa inyong manghod, nan, samtang buhi pa ang hari, klaro gayod kaayo nga namakak kamo ug nga mga espiya kamo." 
\v 17 Unya gipapriso ni Jose silang tanan sulod sa tulo ka-adlaw.
\v 18 Human sa ikatulong adlaw, miadto si Jose sa prisohan ug miingon kanila, "Ako ang tawo nga adunay kahadlok nga ang Dios mosilot kanako kung dili nako buhaton ang akong gisaad. Busa buhata ang akong giingon kaninyo, ug luwason ko kamo. 
\v 19 Kung matinud-anon kamong mga tawo, ipabilin ang usa sa inyong igsoon dinhi sa prisohan, ug ang uban kaninyo makadala ug pagkaon pabalik sa ilang mga pamilya nga gipanggutom tungod sa ting-init. 
\v 20 Apan kung mobalik kamo pag-usab dinhi, kinahanglan dad-on ninyo ang inyong kinamanghorang igsoon nganhi kanako, aron mapamatud-an nga tinuod ang inyong gipanulti, ug sa ingon dili ko kamo hukman." Busa miuyon sila nga buhaton kadto.
\v 21 Nag-ingnanay sila sa usag-usa, "Tungod gayod kini sa atong gibuhat ngadto sa atong manghod kung nganong gisilotan kita! Nakita nato nga hilabihan kaayo ang iyang paghangyo kanato nga dili nato siya pasakitan. Apan wala nato siya paminawa ug maoy hinungdan nganong aduna kita niining kasamok!" 
\v 22 Miingon si Ruben kanila, "Gisultihan ko na kamo nga dili pasakitan ang bata, apan wala ninyo tagda ang akong gisulti! Karon gisingil kita tungod sa pagpatay kaniya!"
\v 23 Samtang nag-istoryahanay sila kang Jose, nagsultihanay sila ngadto sa maghuhubad, apan sa dihang naghisgot sila mahitungod niining mga butanga, nagsultihanay sila sa ilang kaugalingong pinulongan. Wala nila hibaloi nga masabtan ni Jose ang ilang pinulongan ug nakasabot siya sa ilang gipanulti. 
\v 24 Tungod sa ilang gipanulti, nakaamgo si Jose nga giangkon nila nga nakabuhat sila ug sayop kaniya sa dugay nang milabayng katuigan. Nasayod siya nga dili siya makapugong nga dili makahilak, ug dili niya gusto nga makita siya nga naghilak, busa gibiyaan niya sila ug migawas sa lawak ug mihilak. Unya mibalik siya pag-usab ug nakigsulti kanila. Unya iyang gikuha si Simeon, ug samtang sila nagtan-aw, gisugo niya ang iyang mga sulugoon sa paggapos kaniya. Gipabilin niya si Simeon sa prisohan ug giingnan ang uban nga makahimo na sa paglakaw. 
\v 25 Nagsugo si Jose sa iyang mga sulugoon nga pun-on ug trigo ang matag sako sa mga tawo, apan iya usab nga giingnan ang sulugoon nga ibutang ang kwarta nga gipangbayad nila sa trigo sa ibabaw sa matag sako. Giingnan usab niya sila nga hatagan sila ug pagkaon aron aduna silay kaonon sa dalan. Human nila buhata kadtong mga butanga alang sa iyang mga magulang,
\v 26 gikargahan sa iyang mga magulang ang ilang mga asno sa mga sinako nga pagkaon ug milakaw. 
\v 27 Sa pagkagabii mihunong sila sa usa ka dapit aron matulog, ang usa kanila miabli sa iyang sako aron sa pagkuha ug pagkaon alang sa iyang asno. Nahibulong siya sa iyang nakita nga ang iyang kwarta anaa sa sulod sa sako. 
\v 28 Misinggit siya sa iyang mga igsoon, "Adunay nagbalik sa akong kwarta! Ania sa akong sako!" Nagsugod sila pagkakulba, ug nag-ingnanay sa matag-usa, "Unsa man kining gibuhat sa Dios kanato?"
\v 29 Sa dihang nahibalik na sila ngadto sa ilang amahan sa yuta sa Canaan, gisultihan nila siya sa tanang nahitabo kanila. Ang usa kanila miingon, 
\v 30 "Ang tawo nga nagdumala sa tibuok yuta sa Ehipto maisugon nga nakigsulti kanamo. Gipasanginlan niya kami nga mga espiya sa iyang nasod. 
\v 31 Apan giingnan namo siya nga, "Matinud-anon kami nga mga tawo! Dili kami mga espiya. 
\v 32 Sa pagkatinuod dose kami ka managsoon, mga anak sa usa ka amahan. Ang usa namatay na, ug ang among kinamanghoran nga igsoon kauban sa among amahan nga atua sa Canaan.'
\v 33 Ang tawo nga gobernador sa yuta wala mituo kanamo, busa miingon siya kanamo, "Mao kini ang akong buhaton kung tinuod ba gayod nga kamo matinud-anong mga tawo: Ibilin ang usa sa inyong igsoon dinhi. Unya ang uban kaninyo makapauli ug makadala ug pagkaon alang sa inyong mga pamilya nga gipanggutom. 
\v 34 Apan sa pagbalik ninyo, dad-a ang inyong kinamanghorang igsoon nganhi kanako, aron nga mahibaloan nako nga dili kamo mga espiya, apan hinuon, mga matinud-anong tawo. Unya buhian ko ang inyong igsoon alang kaninyo. Ug unya makapalit na kamo sa bisan unsay inyong gusto niining nasora."
\v 35 Sa dihang giyabo nila ang sulod sa ilang mga sako, nahibulong sila nga ang matag sako nila adunay kwarta! Sa dihang nakita nila ug sa ilang amahan ang kwarta, nangahadlok sila. 
\v 36 Miingon kanila ang ilang amahan nga si Jacob, "Kamo ang hinungdan nga gikuha gikan kanako ang duha ko ka mga anak! Namatay na si Jose, ug si Simeon wala na! Ug karon buot usab ninyo nga kuhaon gikan kanako si Benjamin! Ako ang nag-antos tungod sa tanang mga butang nga nahitabo!"
\v 37 Miingon si Ruben sa iyang amahan, "Akong dad-on pagbalik kanimo si Benjamin. Ako ang bahala kaniya. Kung dili ko man madala pagbalik si Benjamin kanimo, mamahimo mong patyon ang akong mga anak." 
\v 38 Apan miingon si Jacob, "Dili, dili ko tugotan ang akong anak nga molugsong uban kaninyo. Ang iyang magulang namatay na, ug siya na lang usa ang nabilin kong anak sa akong asawa nga si  Raquel! Kung ugaling adunay mahitabo kaniya sa inyong pagpanaw, kamoy makaingon sa kamatayon sa tigulang ninyong amahan tungod sa kasub-anan."

\c 43 
\v 1 Ningsamot pa gayod ang kagutom sa yuta sa Canaan. 
\v 2 Sa kataposan, sa dihang nahurot na ni Jacob ug sa iyang pamilya pagkaon ang tanang trigo nga ilang nadala gikan sa Ehipto, miingon si Jacob ngadto kanila, "Balik sa Ehipto ug pagpalit ug dugang trigo alang kanato!"
\v 3 Apan miingon si Juda kaniya, "Ang tawo nga nagbaligya kanamo sa trigo nagbahad kanamo sa walay tiaw-tiaw, 'Dili ko kamo tugotan nga makakita kanako pag-usab kung moanhi kamo ug dili ninyo kauban ang inyong kinamanghorang igsoon.' 
\v 4 Busa kung imong ipadala uban kanamo ang among kinamanghorang igsoon, molugsong kami paingon sa Ehipto ug mopalit ug trigo alang kanimo. 
\v 5 Apan kung dili nimo siya ipadala, dili kami molugsong didto, tungod kay ang tawo nag-ingon man kanamo, 'Dili ko kamo tugotan nga makakita kanako pag-usab kung dili ninyo kauban ang inyong kinamanghorang igsoon."'
\v 6 Nangutana si Jacob, "Nganong inyo mang giingnan ang tawo nga aduna pa kamoy kinamanghorang igsoon hinungdan ning akong kahasol?" 
\v 7 Ang usa kanila mitubag, "Ang tawo nangutana mahitungod kanamo ug sa atong pamilya. Miingon siya, 'Buhi pa ba ang inyong amahan? Aduna pa ba kamoy laing igsoong lalaki?' Gikinahanglan namong tubagon ang iyang mga pangutana. Wala kami masayod nga moingon siya, "Sa sunod nga mobalik kamo dinhi, dad-a ninyo ang inyong igsoon!'"
\v 8 Unya miingon si Juda sa iyang amahan nga si Jacob, "Ipadala uban kanako ang bata, ug molakaw na dayon kami sa walay paglangan, aron nga kami ug ikaw ug ang among mga anak makakuha ug trigo ug dili mangamatay gumikan sa kagutom. 
\v 9 Magpasalig ako nga makabalik siya ug makapaningil ka kanako sa unsa man nga akong ginasaad. Kung dili ko siya madala balik nganha kanimo nga luwas, makaingon ka nga ako ang mabasol hangtod sa kahangtoran. 
\v 10 Kung wala nato giusikan ang daghang mga panahon, nakaabot na unta kami karon didto ug nakabalik na sa ikaduhang higayon!"
\v 11 Unya ang ilang amahan nga si Jacob miingon kanila, "Kung wala nay laing pamaagi, himoa kini: Ibutang sa inyong mga sako ang pinakamaayong mga tanom niining yutaa, ug dad-a kini palugsong ngadto sa tawo ingon nga gasa. Pagdala ug diyutay nga lana ug dugos, mga lamas ug mira, diyutay nga pistasio nga mani, ug almendras nga mani. 
\v 12 Pagdala usab ug doble nga kwarta kaysa gidala ninyo niadtong unang higayon, tungod kay gikinahanglan ninyong ibalik ang plata nga gibutang sa usa ka tawo sa sulod sa inyong mga sako. Tingali sayop lamang nga nabutang kini sa inyong mga sako.
\v 13 Dad-a ninyo ang inyong kinamanghorang igsoon ug balik didto sa tawo. 
\v 14 Mag-ampo ako sa Dios nga Makagagahom nga kaluy-an kamo niadtong tawhana, aron tugotan niya ang usa pa ninyo ka igsoon, ingon man si Benjamin, nga makabalik dinhi uban kaninyo. Apan alang kanako, kung kuhaon gikan kanako ang akong mga anak, wala na gayod akoy mga anak!" 
\v 15 Unya gikuha sa iyang mga anak ang mga gasa nga giingon ni Jacob nga ilang pagadad-on, ug gidoble ang kantitad sa salapi kung unsa ang kantidad sa trigo. Gidala usab nila si Benjamin ug sa walay paglangan milugsong sila paingon sa Ehipto, ug mitindog sila sa atubangan ni Jose.
\v 16 Sa dihang nakita ni Jose si Benjamin uban kanila, miingon siya sa tigdumala sa iyang balay, "Dad-a kining mga tawhana sa akong balay. Pag-ihaw ug hayop ug pag-andam ug pagkaon, tungod kay gusto nako nga mokaon sila uban kanako sa paniudto." Giingnan niya ang iyang sulugoon kung unsang han-ay sila manglingkod. 
\v 17 Gibuhat sa sulugoon ang gisulti ni Jose; gidala niya sila sa balay ni Jose.
\v 18 Apan nangahadlok sila tungod kay gidala niya sila sa balay ni Jose. Nagtuo sila nga, "Gidala kita niya dinhi tungod sa plata nga nabutang sa atong mga sako sa unang higayon nga kita mianhi dinhi. Samtang kita mangaon ang iyang mga sulugoon moataki kanato, dakpon kita aron mahimong iyang mga ulipon, ug kuhaon usab ang atong mga asno." 
\v 19 Miuban sila sa tawo nga tigdumala sa balay ni Jose. Sa dihang nahiabot sila sa ganghaan sa balay, 
\v 20 ang usa kanila miingon kaniya, "Palihog, sir, paminawa ako. Milugsong kami dinhi niadtong niaging higayon aron pagpalit ug diyutay nga trigo.
\v 21 Apan samtang kami namauli sa among panimalay ug mihunong sa usa ka dapit aron magpalabay sa kagabhion, giablihan namo ang among mga sako. Nahibulong kami sa among pagkakita nganong ang kwarta sa ensaktong kantidad sa matag usa kanamo anaa sa sulod sa among mga sako nga mao man unta kini ang among gibayad alang sa trigo! Busa gidala namo kini pagbalik. 
\v 22 Nagdala usab kami ug dugang kwarta aron pagpalit ug dugang pagkaon. Wala kami masayod kung kinsa ang nagbutang sa kwarta sa among mga sako." 
\v 23 Mitubag ang tawo, "Kalma lang! Ayaw kamo kabalaka mahitungod niini! Akong nadawat ang salapi nga inyong gidala. Ang inyong Dios, ang Dios nga gisimba sa inyong amahan mao ang nagbutang niini sa inyong mga sako." Unya gidala niya si Simeon ngadto kanila gikan sa bilanggoan.
\v 24 Unya gidala niya sila didto sa balay ni Jose. Gihatagan niya sila ug tubig aron ihugas sa ilang mga tiil ug pagkaon alang sa ilang mga asno. 
\v 25 Giingnan niya sila nga modungan ug kaon kang Jose sa paniudto. Busa ilang giandam ang ilang mga gasa alang kang Jose sa iyang pag-abot.
\v 26 Sa dihang nakauli na si Jose sa iyang panimalay, gihatag nila kaniya ang mga gasa nga ilang gidala didto sa balay. Unya miyukbo sila diha sa iyang atubangan. 
\v 27 Nangutana siya kanila kung maayo ba ang ilang kahimtang, ug unya nangutana siya pag-usab, "Kumusta man ang panglawas sa inyong tigulang na nga amahan, kadtong inyong gisugilon kanako? Buhi pa ba siya?"
\v 28 Ang usa kanila mitubag, "Oo, ang imong sulugoon nga among amahan buhi pa ug maayo ang iyang kahimtang." Unya miyukbo sila pag-usab diha sa iyang atubangan. 
\v 29 Unya iyang nakita ang iyang manghod nga si Benjamin, ang usa pa ka anak sa iyang kaugalingong inahan. Nangutana siya kanila, "Mao ba kini ang inyong kinamanghorang igsoon, kadtong inyong gisugilon kanako?" Human sila nag-ingon ug "Oo," miingon siya kang Benjamin, "Batan-on, mag-ampo ako nga ang Dios maluoy kanimo."
\v 30 Mibiya dayon si Jose sa maong lawak. Iyang nabati nga kahilakon na siya tungod sa tumang kaluoy sa iyang kinamanghorang igsoon. Miadto siya sa iyang kaugalingong lawak ug mihilak didto. 
\v 31 Unya pagkahuman, gihilam-osan niya ang mga luha sa iyang nawong, migawas siya, ug gipugngan ang iyang gibati, miingon siya sa mga sulugoon, "Idalit ang pagkaon!"
\v 32 Karon ang mga Ehiptohanon nagtuo nga makauulaw kanila nga mokaon kauban ang mga Hebreo, busa ang mga sulugoon nagdalit sa pagkaon alang lamang kang Jose, ug nagdalit sa ubang mga Ehiptohanon alang lamang kanila nga mikaon uban kaniya, ug ilang gidalitan ang mga magulang nga igsoon ni Jose ug ang iyang manghod nga alang lamang kanila. 
\v 33 Nahibulong ang iyang mga igsoong lalaki nga gihan-ay ang ilang mga gilingkuran sumala sa ilang mga edad, gikan sa kinamanghoran hangtod sa kinamagulangan! 
\v 34 Sa dihang gidalit na ang pagkaon alang kanila gikan sa lamesa ni Jose, ang bahin ni Benjamin adunay lima kapiloan ang kadaghan kaysa sa bahin sa uban! Unya nangaon sila ug miinom ug bino uban kang Jose ug nagmalipayon sila pag-ayo.

\c 44 
\v 1 Sa dihang ang iyang mga igsoon andam na sa pagpamauli sa ilang panimalay, miingon si Jose sa tigdumala sa iyang balay, "Pun-a ug trigo ang matag sako niadtong mga tawo kutob sa madala ug karga sa ilang mga asno. Ug ibutang sa sulod sa kada sako sa tawo ang kwarta nga bayad alang sa trigo. 
\v 2 Unya ibutang ang akong kupa nga plata sa sulod sa sako sa kinamanghoran, apil ang kwarta nga iyang gibayad alang sa trigo." Gibuhat sa sulugoon ang tanang gisulti ni Jose.
\v 3 Pagkasunod adlaw sa sayo sa kabuntagon ang mga managsoon gitugotan nga mopauli na uban sa ilang mga asno. 
\v 4 Sa dihang nakalakaw na sila ug dili pa kaayo layo sa siyudad, miingon si Jose sa tigdumala sa iyang balay, "Apasa kadtong mga tawhana sa walay paglangan. Sa dihang imo silang maapsan, ingni sila niini, 'Naghimo kami sa mga maayong butang kaninyo! Apan nganong inyo man kaming gibalosan pinaagi sa pagbuhat sa dili maayo kanamo? 
\v 5 Inyong gikawat ang kupa nga ginaimnan sa akong agalon! Ang kupa nga iyang ginagamit aron masayran ang mga butang nga walay si bisan kinsa nga masayod! Daotan kaayo ang inyong gibuhat!"'
\v 6 Sa dihang naapsan sila sa sulugoon, gisugilon niya kanila ang tanang giingon ni Jose nga iyang isulti. 
\v 7 Apan ang usa kanila mitubag kaniya, "Sir, nganong nakasulti ka man nianang mga butanga? Imo kaming mga sulugoon, ug dili gayod kami makahimo ug butang sama niana!
\v 8 Amo man ganing gibalik kanimo ang kwarta nga gikan sa Canaan nga among nakita sa sulod sa among mga sako! Busa dili gayod kami makahimo sa pagpangawat sa plata ni bulawan gikan sa balay sa imong agalon! 
\v 9 Kung imong masayran nga anaa sa usa kanamo ang kupa, makahimo ka sa pagsilot kaniya, ug mamahimo mong mga ulipon ang nahibilin kanamo." 
\v 10 Mitubag ang tawo, "Akong buhaton kung unsa man ang inyong gisulti. Apan kadtong tawo nga anaa kaniya ang kupa dili pagasakiton. Hinuon, mamahimo siyang akong ulipon, ug ang uban kaninyo makapamauli sa inyong panimalay."
\v 11 Nagdali-dali nga gipanaog sa kada tawo ang iyang sako gikan sa asno ug giablihan kini. 
\v 12 Unya nagsugod sa pagpangita ang sulugoon sa kupa sa matag sako. Nagsugod siya pagpangita sa sako sa kinamagulangan ug nahuman sa sako sa kinamanghoran. Ug nakita niya ang kupa sa sako ni Benjamin ug gipakita kini kanila. 
\v 13 Gigisi sa mga managsoon ang ilang mga bisti tungod kay nadismaya sila pag-ayo. Gibalik nila pagkarga ang ilang mga sako sa mga asno ug mibalik sa siyudad.
\v 14 Anaa pa didto si Jose, sa dihang si Juda uban ang iyang mga magulang ug kinamanghorang mga igsoon misulod sa balay ni Jose. Gisugilon sa sulugoon kang Jose kung unsa ang nahitabo. Unya nanghapa sa yuta ang mga managsoon diha sa atubangan ni Jose. 
\v 15 Miingon siya kanila, "Nganong inyo man kining nabuhat? Wala ba kamo nasayod nga ang tawo nga sama kanako makahibalo sa mga butang nga dili mahibaloan ni bisan kinsa?"
\v 16 Mitubag si Juda, "Sir, unsa man ang among masulti? Unsaon man namo pagpanalipod nga kami dili sad-an? Nagbalos ang Dios kanamo sa mga butang nga among nahimo sa dugay nang katuigan. Busa karon, mamahimo mo na kaming mga ulipon—kaming tanan ug lakip ang tawo kung diin nakita sa iyang sako ang kupa." 
\v 17 Apan mitubag si Jose, "Dili, dili ako makabuhat ug butang sama niana. Kadto lamang tawo kung diin nakita sa iyang sako ang kupa ang mamahimong akong ulipon. Ang uban kaninyo makapamauli sa inyong amahan nga malinawon."
\v 18 Unya miduol si Juda kang Jose ug miingon, "Sir, palihog tugoti ako nga makasulti kanimo. Susama ka sa hari, ug makasugo ka sa imong mga sulugoon nga ako pagasilotan; ayaw kasuko kanako nga mosulti kanimo. 
\v 19 Nangutana ka kanamo, 'Buhi pa ba ang inyong amahan, ug aduna pa ba kamoy usa pa ka igsoong lalaki?'
\v 20 Mitubag kami, 'Buhi pa ang among amahan, apan tigulang na siya. Aduna siyay anak nga batan-ong lalaki nga gipanganak sa iyang pagkatigulang. Ug aduna kini magulang nga lalaki, nga namatay na. Busa ang kinamanghoran na lamang ang nahibiling buhi nga anak sa iyang inahan, ug gihigugma siya pag-ayo sa iyang amahan.' 
\v 21 Unya nag-ingon ka kanamo, 'Sa sunod nga mobalik kamo dinhi, dad-a ang inyong kinamanghorang igsoon dinhi, aron ako siyang makita.' 
\v 22 Miingon kami kanimo, 'Dili namo kana mabuhat tungod kay ang bata dili makabiya sa iyang amahan. Kung siya mobiya sa iyang amahan, ang iyang amahan mamatay tungod sa kasubo.'
\v 23 Apan nag-ingon ka kanamo, 'Kung ang inyong kinamanghorang igsoon dili molugsong uban kaninyo, dili ko kamo tugotan nga makakita kanako pag-usab!' 
\v 24 Sa dihang mipauli kami sa among amahan, among gisugilon kaniya kung unsa man ang imong gisulti. 
\v 25 Pagkahuman sa pipila ka mga bulan, miingon ang among amahan, 'Balik sa Ehipto ug pagpalit ug dugang trigo alang kanato!' 
\v 26 Apan miingon kami, 'Dili kami makabalik kung kami lang. Makahimo lamang kami sa paglakaw kung kauban namo ang among kinamanghorang igsoon. Dili kami makakita sa tawo nga nagbaligya sa trigo kung ang among kinamanghorang igsoon dili namo kauban.'
\v 27 Miingon kanamo ang among amahan, "Nasayod kamo nga ang akong asawa nga si Raquel nanganak ug duha ka anak nga lalaki alang kanako. 
\v 28 Ang usa kanila nawala na, ug miingon ako, "Ang bangis nga hayop nagkunis-kunis gayod kaniya." Ug sukad niana wala ko na siya makita. 
\v 29 Kung kuhaon usab ninyo kining usa gikan kanako, ug adunay daotang mahitabo kaniya, kamoy hinungdan nga ako usa ka ubanong tigulang, mamatay tungod sa akong kasubo.'
\v 30 Busa palihog paminaw. Magpabilin lang nga buhi ang akong amahan kung ang iyang kinamanghorang anak magpabiling buhi. 
\v 31 Kung mopauli kami ug iyang makita nga dili namo kauban ang bata, mamatay gayod siya. Kami ang mamahimong hinungdan nga ang tigulang namo nga amahan mamatay tungod sa iyang kasubo . 
\v 32 Nagpasalig ako nga makabalik nga luwas ang bata. Miingon ako kaniya, 'Makapaningil ka kanako kung unsa man ang akong gisaad. Kung dili ko siya mabalik diha kanimo, makabasol ka kanako hangtod sa kahangtoran sa wala nako pagdala kaniya balik kanimo.'
\v 33 Busa, palihog ako nalang ang magpabilin dinhi ingon nga imong ulipon puli sa akong kinamanghorang igsoon, ug tugoti ang bata nga mopauli uban ang among mga magulang nga igsoon. 
\v 34 Kay dili ako makabalik sa akong amahan kung dili nako kauban ang bata! Dili nako gusto makita kung unsa ka miserable ang mahitabo sa akong amahan!"

\c 45 
\v 1 Wala na gayod napugngan ni Jose ang iyang gibati. Dili siya gusto nga mohilak atubangan sa iyang mga sulugoon, busa miingon siya kanila sa makusog, "Gawas kamong tanan!" Human sila makagawas, walay mga Ehiptohanon nga nagpabilin uban kang Jose sa dihang nagpaila siya sa iyang kaugalingon ngadto sa iyang mga igsoon. 
\v 2 Mihilak siya sa makusog nga bisan ang mga tawo nga anaa sa gawas nakadungog niini, ug bisan ang mga tawo nga anaa sa palasyo sa Paraon nakadungog usab niini. 
\v 3 Miingon si Jose sa iyang mga igsoon, "Ako si Jose! Buhi pa ba ang atong amahan?" Apan wala makatubag ang iyang mga igsoon, tungod kay nangahadlok sila mahitungod sa iyang giingon.
\v 4 Miingon si Jose sa iyang mga igsoon, "Duol kamo kanako!" Sa dihang miduol sila kaniya, miingon siya, "Ako si Jose nga inyong igsoon! Ako kadtong inyong gibaligya sa mga negosyanti nga nagdala kanako dinhi sa Ehipto. 
\v 5 Apan karon, ayaw kamo kasubo, ug ayaw kasuko sa inyong mga kaugalingon tungod sa pagbaligya ninyo kanako ingon nga ulipon. Ang Dios mao ang nagpadala kanako dinhi una kaninyo aron pagluwas kaninyo gikan sa kamatayon tungod sa kagutom. 
\v 6 Aduna nay kagutom niini nga nasod sa duha ka tuig, ug magpadayon pa kini sa dugang pa nga lima ka mga katuigan. Niining panahona, walay makadaro sa yuta, ug walay abot nga maani.
\v 7 Gipadala ako sa Dios dinhi una kaninyo aron dili kamo magutman, ug sa pag-siguro nga ang inyong mga kaliwatan makalahutay. 
\v 8 Busa, dili kamo ang nagpadala kanako dinhi; ang Dios mao ang nagpadala kanako dinhi! Gihimo niya ako ingon nga amahan sa hari. Ako ang tinugyanan sa tanan nga anaa sa iyang palasyo ug ang gobernador sa tibuok Ehipto.
\v 9 Karon balik dayon ngadto sa akong amahan ug ingna siya, 'Mao kini ang giingon sa imong anak nga si Jose: "Gihimo ako sa Dios nga gobernador sa tibuok yuta sa Ehipto. Anhi kanako sa walay paglangan! 
\v 10 Makapuyo ikaw sa rehiyon sa Gosen. Ikaw ug ang imong mga anak ug ang imong mga apo, imong mga karnero, mga kanding ug mga baka, ug ang tanan nga imong gipanag-iya, mapaduol kanako. 
\v 11 Sanglit aduna pay lima ka mga tuig sa kagutom, akong sigurohon nga aduna kamoy pagkaon. Kung dili ka moanhi dinhi, ikaw ug ang imong pamilya lakip ang tanan nimong mga sulugoon mag-antos sa kagutom.'"
\v 12 Kung kamo- ug si Benjamin usab- motutok pag-ayo kanako, makita ninyong tanan nga ako gayod kini si Jose nga nakig-sulti kaninyo. 
\v 13 Lakaw ug suginli ninyo ang akong amahan mahitungod sa akong pagka-tinahod dinhi sa Ehipto. Suginli siya sa tanan nga inyong nakita. Dad-a ang akong amahan dinhi sa walay paglangan!"
\v 14 Unya gigakos ni Jose ang iyang manghod nga si Benjamin ug mihilak. Migakos usab si Benjamin kaniya ug mihilak. 
\v 15 Unya gihalokan ni Jose ang iyang mga magulang sa ilang mga aping, ug mihilak siya. Human niana, ang iyang mga igsoon nakipagsultihanay uban kaniya.
\v 16 Adunay usa ka tawo nga miadto sa palasyo ug gisugilon niini ang balita mahitungod sa pag-abot sa mga igsoon ni Jose. Nahimuot niini ang hari ug ang tanan niyang mga opisyal. 
\v 17 Ang hari miingon kang Jose, "Isulti kini sa imong mga igsoon: 'Kargahi ug trigo ang inyong mga hayop ug balik sa yuta sa Canaan. 
\v 18 Unya dad-a ang inyong amahan ug ang inyong mga pamilya balik dinhi. Ihatag ko kaninyo ang pinaka-maayong yuta sa Ehipto, ug kamo makakaon sa pinakalamian nga pagkaon sa tibuok yuta.
\v 19 Sultihi usab ang imong mga igsoon niini: 'Pagkuha ug pipila ka mga karwahi gikan sa Ehipto aron kasakyan sa inyong mga kabataan ug sa inyong mga asawa, kuhaa sila ug ang inyong amahan unya balik dinhi sa walay paglangan. 
\v 20 Ayaw kamo kabalaka mahitungod sa pagdala sa inyong mga kabtangan, tungod kay ang pinaka-maayong mga butang sa Ehipto mainyoha na man. Tungod niana, dili na kinahanglan nga magdala pa kamo ug mga butang gikan sa Canaan."'
\v 21 Gibuhat sa mga anak ni Jacob ang gimando sa hari. Gihatagan sila ni Jose ug mga karwahi ug mga pagkaon nga ilang kan-on sa ilang panaw, sumala sa gisugo sa hari. 
\v 22 Ang matag-usa kanila gihatagan niya ug bag-o nga bisti, apan gihatagan niya ug 300 ka plata si Benjamin ug lima ka parisan nga bag-ong mga bisti! 
\v 23 Mao kini ang iyang gipadala sa iyang amahan: Napulo ka mga laki nga asno, nga gikargahan sa pinakamaayong mga butang gikan sa Ehipto, ug napulo ka mga baye nga asno nga puno sa trigo, tinapay, ug uban pa nga mga pagkaon alang sa pagbiyahe sa iyang amahan paingon sa Ehipto.
\v 24 Unya gipalakaw niya ang iyang mga igsoon, ug miingon kanila "Ayaw kamo pag-away sa dalan!". 
\v 25 Busa ang mga managsuon mibiya sa Ehipto ug miadto sa ilang amahan nga si Jacob sa yuta sa Canaan. 
\v 26 Usa kanila miingon kaniya, "Buhi pa si Jose! Sa pagkatinuod, gobernador na siya sa tibuok Ehipto!" Nahibulong pag-ayo si Jacob; dili siya makatuo nga tinuod kini.
\v 27 Apan gisugilon nila kaniya ang tanan nga gisulti ni Jose kanila, ug nakita ni Jacob ang mga karwahi nga gipadala ni Jose aron magdala kaniya sa iyang pamilya ug sa tanan niyang mga kabtangan ngadto sa Ehipto. Unya naundang ang kahibulong ni Jacob. 
\v 28 Miingon siya, "Ang inyong gisulti igo na aron motuo ako! Buhi pa gayod diay ang akong anak nga si Jose, moadto ako aron makita ko siya sa dili pa ako mamatay!"

\c 46 
\v 1 Busa mibiya si Jacob, dala niya ang iyang tibuok pamilya ug mga kabtangan. Sa dihang miabot sila sa Berseba, naghalad siya sa Dios nga gisimba sa iyang amahan nga si Isaac. 
\v 2 Niadtong gabhiona, ang Dios nagtawag kang Jacob pinaagi sa usa ka panan-awon, nga nag-ingon, "Jacob, Jacob!" Mitubag siya, "Ania Ako!" 
\v 3 Ang Dios miingon "Ako ang Dios" nga gisimba sa imong amahan nga si Isaac. Ayaw kahadlok pag-adto sa Ehipto, tungod kay hatagan ko ikaw ug daghan nga mga kaliwat, ug mamahimo silang dakong nasod didto. 
\v 4 Mag-uban ako kanimo sa Ehipto, ug pagkahuman dad-on ko pagbalik sa Canaan ang imong mga kaliwat. Ug kauban nimo si Jose sa panahon nga ikaw mamatay."
\v 5 Busa mibiya si Jacob sa Berseba, ug gidala sa iyang mga anak ang ilang amahan, ilang mga asawa, ug ang ilang mga kabataan, sakay sa karwahi nga gipadala sa hari alang sa ilang biyahe. 
\v 6 Niini nga paagi, si Jacob ug ang tibuok niyang pamilya miadto sa Ehipto. Gidala nila ang ilang mga kahayopan ug ang tanan nilang mga kabtangan nga ilang napanag-iya sa Canaan. 
\v 7 Miadto si Jacob sa Ehipto uban sa iyang mga anak nga lalaki, iyang mga anak nga babaye, mga apo nga lalaki, ug mga apo nga babaye---iyang kinatibuk-an nga pamilya.
\v 8 Mao kini ang listahan sa mga ngalan sa miyembro sa pamilya ni Jacob nga miadto uban niya paingon sa Ehipto; Si Ruben, ang kamagulangan nga anak ni Jacob; 
\v 9 mga anak nga lalaki ni Ruben nga sila Hanoc, Palu, Hesron, ug Carmi; 
\v 10 si Simeon ug ang iyang mga anak nga lalaki nga sila Jemuel, Jamin, Ohad, Jakin, Zohar, ug Saul, nga mga anak sa babaye nga gikan sa pundok nga mga taga-Canaan; 
\v 11 Si Levi ug iyang mga anak nga lalaki nga sila Gerson, Kohat, ug Merari;
\v 12 Si Juda ug iyang mga anak nga lalaki nga sila Sela, Peres; ug Sera (ang uban niyang mga anak nga lalaki, nga si Er, ug si Onan, namatay na sa yuta sa Canaan); ang duha ka anak nga lalaki ni Peres; sila Hesron ug Hamol; 
\v 13 si Isacar ug iyang mga anak nga lalaki nga sila Tola, Pua, Jasub, ug Simron; 
\v 14 si Zabulon ug iyang mga anak nga lalaki nga sila Sered, Elon, ug Jalel. 
\v 15 Mao kini ang mga anak ni Jacob ug Lea, nga natawo sa Paddan Aram, nga dugang pa kang Dina nga iyang anak nga babaye. Tanan-tanan, adunay 33 ka mga anak nga lalaki ug babaye si Jacob.
\v 16 Si Gad ug iyang mga anak nga lalaki nga sila Sipion, Hagi, Suni, Esbon, Eri, Arodi ug Areli; 
\v 17 Aser ug iyang mga anak nga lalake nga sila Imna; Isba, Isbi, ug Beria; ug ilang igsoon nga babaye nga si Sera; mga anak nga lalaki ni Beria; sila Heber ug Malkiel; 
\v 18 (Mao kadto ang mga anak ug mga apo ni Jacob ug Zilpa, ang ulipong babaye nga gihatag ni Laban sa iyang anak nga si Lea. Silang tanan 16 ka mga tawo.
\v 19 Si Jose ug si Benjamin nga mga anak sa asawa ni Jacob nga si Raquel. 
\v 20 (Ephraim ug Manases mao ang duha ka mga anak ni Jose. Wala sila modulhog paingon sa Ehipto tungod kay sa Ehipto man sila gipaka-tawo. Mga anak sila ni Asenat, ang anak nga babaye ni Potifera, nga usa ka pari sa templo sa siyudad sa On.) 
\v 21 ug iyang mga anak nga lalaki nga sila Bela, Beker, Asbel, Gera, Naaman, Ehi, Ros, Mupim, Hupim ug si Ard; 
\v 22 (Mao kini ang mga anak nga lalaki ug mga apo nga lalaki ni Raquel ug ni Jacob. Katorse silang tanan ka mga tawo.
\v 23 Si Dan ug ang iyang anak nga si Husim; 
\v 24 Si Neftali ug ang iyang mga anak nga lalaki nga sila Jasel, Guni, Jeser, ug Silem. 
\v 25 (Mao kini ang mga anak ug mga apo nga lalaki ni Jacob ug ni Bilha, ang ulipon nga babaye nga gihatag ni Laban sa iyang anak nga si Raquel. Pito silang tanan ka mga tawo.
\v 26 Adunay 66 ka mga kaliwat ni Jacob nga mikuyog kaniya paingon sa Ehipto. Kadto nga ihap wala maglakip sa mga asawa sa iyang mga anak. 
\v 27 Apil si Jacob ug si Jose ug ang duha ka mga anak ni Jose nga natawo sa Ehipto, adunay 70 ka mga miyembro sa pamilya ni Jacob sa dihang didto na silang tanan sa Ehipto.
\v 28 Unya gipalakaw ni Jacob si Juda pag-una kanila ngadto sa Ehipto aron makig-istorya kang Jose ug mangutana mahitungod sa dalan paingon sa Gosen. Unya mibalik si Juda ngadto sa iyang mga pamilya ug mibiyahi sila paingon sa dapit sa Gosen. Sa miabot na sila didto, 
\v 29 Giandam ni Jose ang iyang karwahi ug miadto sa Gosen aron sa pagsugat sa iyang amahan. Sa pag-abot ni Jose, gigakos niya ang iyang amahan unya mihilak siya pag-ayo. 
\v 30 Miingon si Jacob kang Jose, "Nakita ko na ikaw, ug nasayran nga buhi ka gayod! Busa andam na akong mamatay."
\v 31 Unya miingon si Jose sa iyang mga igsoon ug sa tanan nga pamilya sa iyang amahan, "Moadto ako sa hari ug ingnon ko siya, 'Ang akong mga igsoon ug ang akong amahan ug ang tanan niyang pamilya, nga nagpuyo sa yuta sa Canaan, mianhi kanako. 
\v 32 Ang tanang kalalakin-an mga magbalantay. Nag-atiman sila sa ilang mga kahayopan, ug ilang gidala uban kanila ang ilang mga karnero, mga kanding, ug mga baka, ug uban pa nga ilang gipanag-iya.
\v 33 Kung ipatawag kamo sa hari ug mangutana, "Unsa man ang inyong mga trabaho? 
\v 34 Tubaga siya sa pag-ingon, 'Gikan pa sa among pagkabatan-on, magbalantay na kami sa mga hayop, sama sa gibuhat sa among mga katigulangan.' Kung ingnon ninyo siya niana, tugotan niya kamo nga mopuyo sa dapit sa Gosen." Giingnan sila ni Jose nga isulti kadto tungod kay ginatamay sa mga Ehiptohanon ang mga magbalantay sa kahayopan.

\c 47 
\v 1-2 Nagpili si Jose ug lima sa iyang mga igsoon nga mokuyog kaniya aron sa pagpakig-istorya sa hari. Gipaila-ila niya sila ngadto sa hari, ug unya miingon siya, "Mianhi ang akong amahan ug ang akong mga igsoon gikan sa yuta sa Canaan. Gidala nila ang ilang tanan nga mga karnero, mga kanding, mga baka, ug tanang mga kabtangan nga ilang gipanag-iyahan, ug sa pagkakaron nagpuyo sila sa rehiyon sa Goshen."
\v 3 Nangutana ang hari sa mga managsoon, "Unsa man ang inyong mga trabaho?" Mitubag sila sa hari, "Magbalantay kami sa mga karnero sama sa among mga katigulangan." 
\v 4 Miingon usab sila kaniya, "Mianhi kami dinhi aron mopuyo sa makadiyot niining yutaa, tungod kay hilabihan na man ang kagutom didto sa Canaan, ug wala nay masibsiban ang among mga kahayopan didto. Busa, tugoti kami nga makapuyo sa rehiyon sa Goshen."
\v 5 Miingon ang hari kang Jose, "Mianhi ang imong amahan ug mga igsoon kanimo. 
\v 6 Makapuyo sila bisan asa nimu gusto sa tibuok Ehipto. Hatagi ang imong amahan ug ang imong mga igsoon sa pinakamaayong bahin sa yuta. Makapuyo sila sa Goshen. Ug si bisan kinsa kanila nga imong nahibaloan nga adunay pinasahi nga abilidad aron sa pag-atiman sa mga kahayopan, tugoti usab sila nga magdumala sa akong mga kahayopan."
\v 7 Unya gidala ni Jose ang iyang amahan ngadto sa palasyo ug gipaila-ila niya sa hari. Naghangyo si Jacob sa Dios nga panalanginan ang hari. 
\v 8 Unya nangutana ang Paraon kang Jacob, "Pila na man ang imong edad?" 
\v 9 Mitubag si Jacob, "130 na ang akong pangidaron. Wala ako nabuhi susama sa pangidaron sa akong mga katigulangan, apan ang akong kinabuhi puno sa kalisdanan." 
\v 10 Unya naghangyo pag-usab si Jacob sa Dios nga panalanginan ang hari ug mibiya.
\v 11 Mao kana ang pagtabang ni Jose sa iyang amahan ug sa iyang mga igsoon aron makapuyo sila sa Ehipto. Sumala sa gimando sa hari, gihatag niJose kanila ang pinakamaayong bahin sa yuta, sa Goshen, diin gitawag na karon nga Rameses. 
\v 12 Gipahinagbo usab ni Jose ang pagkaon alang sa tibuok panimalay sa iyang amahan. Gihatagan niya sila sa panginahanglanon sumala sa gidaghanon sa mga kabataan nga anaa kanila.
\v 13 Walay mitubo nga tanom sa tibuok nasod tungod sa hilabihang kainit. Nangaluya ang mga tawo sa Ehipto ug sa Canaan tungod kay wala na silay paigo nga pagkaon. 
\v 14 Nadawat ni Jose ang tanang kwarta sa mga tawo sa Ehipto ug sa Canaan nga gibayad alang sa trigo nga iyang gibaligya ug gidala niya kini sa palasyo sa hari.
\v 15 Sa dihang nagasto na sa mga tawo sa Ehipto ug Canaan ang tanan nilang kwarta alang sa trigo, kanunay sila nga moadto kang Jose ug moingon, "Palihog hatagi kami ug diyutay'ng pagkaon! Kung dili mo kami hatagaan ug trigo, mangamatay kami! Nahurot na ang tanan namong salapi sa pagpalit ug pagkaon, ug wala nay nahabilin nga salapi kanamo!" 
\v 16 Mitubag si Jose, "Sanglit nahurot na ang tanan ninyong salapi, dal-a ang inyong mga kahayopan dinhi kanako. Kung inyo kanang himuon, akong ibaligya ang pagkaon kambyo sa inyong mga kahayopan." 
\v 17 Busa gidala nila ang ilang mga kahayopan ngadto kang Jose. Gihatagan niya sila ug pagkaon isip baylo sa ilang mga kabayo, mga karnero, mga kanding, mga baka, ug ilang mga asno.
\v 18 Human niadtong tuiga, sa pagkasunod tuig mibalik sila kaniya ug miingon, "Dili namo matago kanimo: Nahurot na gayud ang among kwarta, ug karon ang tanan namong mga kahayopan anaa na kanimo. Among lawas ug among kayutaan na lamang ang among mahatag kanimo. Wala na gayoy nahabilin kanamo. 
\v 19 Kung dili mo kami hatagan ug pipila ka pagkaon, mangamatay kami! Kung dili mo kami hatagan ug mga binhi, ang among mga uma mamahimong walay bili. Palita kami ug ang among mga kayutaan isip baylo sa pagkaon. Unya mamahimo na kaming ulipon sa hari, ug siya na usab ang manag-iya sa among kayutaan. Hatagi kami ug mga binhi aron makatanom kami, aron sa ingon dili kami mangamatay, ug sa ingon ang among yuta dili mamahimong sama sa disyerto."
\v 20 Busa gipalit ni Jose ang tanang kaumahan sa Ehipto alang sa hari. Gibaligya sa mga tawo sa Ehipto ang ilang kayutaan ngadto kang Jose tungod kay hilabihan na kaayo ang kagutom ug wala na silay laing pamaagi aron makapalit ug pagkaon. Busa ang tanang kaumahan naangkon sa hari. 
\v 21 Ang resulta, nahimo ni Jose nga naulipon sa Paraon ang tanang tawo nga gikan sa utlanan sa nasod ngadto sa ubang nasod. 
\v 22 Apan wala niya gipalit ang yuta sa pari, tungod kay nagadawat sila kanunay ug pagkaon nga gikan sa hari. Mao kana ang hinungdan nganong wala nila gibaligya ang ilang yuta ngadto kaniya.
\v 23 Miingon si Jose sa mga tawo, "Paminaw kanako! Karon gipalit ko na kamo lakip ang inyong mga yuta alang sa hari. Busa ania ang mga binhi alang kaninyo aron inyo kining itanom sa yuta. 
\v 24 Apan sa dihang mag-ani na kamo sa inyong tanom, kinahanglan ihatag ninyo ang ika-limang bahin sa ani ngadto sa hari. Ang nahibilin sa inyong ani mamahimo ninyong tipigan aron mahimong binhi nga igatanom sa uma ug aron mamahimo ninyong pagkaon ug sa inyong mga kabataan ug alang sa pagkaon sa matag-usa nga anaa sa inyong panimalay."
\v 25 Mitubag sila, "Giluwas nimo ang among kinabuhi! Gusto kami nga makapahimuot kanimo. Ug mamahimo na kaming ulipon sa hari." 
\v 26 Busa naghimo ug balaod si Jose mahitungod sa tibuok yuta sa Ehipto, nga naga-ingon nga ang ika-limang bahin sa tanom nga ilang maani mapanag-iya sa hari. Kadto nga balaod nagpabilin pa sagihapon. Ang yuta lamang sa mga pari ang wala napanag-iyahan sa hari.
\v 27 Si Jacob ug ang iyang pamilya nagsugod sa pagpuyo sa Ehipto, sa rehiyon sa Goshen. Nakaangkon sila ug katigayonan didto. Daghang mga kabataan ang nahimugso kanila didto. Mao nga, ang ilang kaliwatan midaghan pag-ayo. 
\v 28 Nagpuyo si Jacob sa Ehipto sulod sa 17 ka mga katuig. Sa kinatibuk-an nabuhi siya sulod sa 147 ka mga katuigan.
\v 29 Sa dihang hapit na siya mamatay, iyang gipatawag ang iyang anak nga si Jose ug miingon kaniya, "Kung nakapahimuot ako kanimo, ibutang ang imong mga kamot taliwala sa akong mga paa aron sa pagpakigsaad nga ikaw magmatinud-anon kanako ingon nga imong amahan ug buhata kung unsa ang akong isalig kanimo nga imong pagahimuon: Sa dihang mamatayna ako, ayaw ako ilubong dinhi sa Ehipto. 
\v 30 Hinuon, kung ako mamatay ug makig-uban na sa akong mga katigulangan kansang nangamatay na kaniadto, dalha ang akong lawas gawas sa Ehipto, ug ilubong kini sa Canaan kung diin atua usab gilubong ang akong mga katigulangan." Mitubag si Jose, "Akong tumanon ang imong giingon." 
\v 31 Mitubag si Jacob, "Saari ako nga imo kining himuon!" Busa misaad si Jose nga himuon niya kini. Unya milingkod sa higdaan si Jacob, miduko, ug misimba sa Dios.

\c 48 
\v 1 Sa pipila ka mga panahon paghuman niini may usa ka tawo nag-ingon kang Jose, "Nagsakit ang imong amahan." Sa dihang nadunggan niya kadto, iyang gidala ang iyang duha ka mga anak, si Manases ug Efraim, aron makita ang iyang amahan. 
\v 2 Sa dihang adunay usa ka tawo nga nag-ingon kang Jacob, "Tan-awa, ang imong anak nga si Jose mianhi aron makita ka!" Si Jacob, nga gitawag usab ug Israel, naningkamot nga mibangon ug milingkod sa higdaanan, bisan lisod alang kaniya ang pagbuhat niadto.
\v 3 Miingon siya kang Jose, "Sa dihang atua pa ako sa Luz sa yuta sa Canaan, ang Makakagahom nga Dios nagpakita kanako. Gipanalanginan niya ako 
\v 4 ug miingon siya kanako, 'Himuon ko ikaw nga amahan sa daghang mga kabataan. Makabaton ka ug daghang mga kaliwatan, ug mamahimo silang mga grupo sa katawhan. Ug ihatag ko kining yutaa sa imong mga kaliwatan aron ilang mapanag-iya hangtod sa hangtod.'
\v 5 Ug karon akong ilhon ang imong duha ka mga anak nga lalaki, kansang natawo kanimo dinhi sa Ehipto sa wala pa ako naabot dinhi, mahisakop kanako. Mamahimo na nga si Efraim ug Manases ako nang mga anak, ug maka-panunod sila sa akong mga katigayonan, sama sa akong mga anak nga si Ruben ug Simeon ug ang uban usab. 
\v 6 Kung mamahimo kang amahan sa uban pang mga kabataan sa umaabot nga kapanahonan, dili sila isipon nga akong mga anak, apan hinuon ingon nga akong mga apo. Makadawat usab sila ug mga bahin sa kung unsa ang ilang mapanunod sa sakop nga yuta sama sa napanunod sa ilang mga igsoon. 
\v 7 Sa nilabay nga mga katuigan, sa dihang nibalik ako gikan sa Paddan Aram, samtang nagpanaw kami, dili halayo gikan sa lungsod sa Efrata,namatay ang imong inahan nga si Raquel sa yuta sa Canaan. Busa gilubong nako ang iyang lawas didto daplin sa dalan padulong sa Efrata (kansang gitawag karon nga Bethlehem)."
\v 8 Sa dihang nakita ni Jacob ang mga anak ni Jose, nangutana siya, "Kinsa man kining mga bataa?" 
\v 9 Mitubag si Jose sa iyang amahan, "Sila ang mga anak nga gihatag sa Dios kanako dinhi sa Ehipto." Miingon si Jacob, "Paduola sila kanako aron mapanalanginan ko sila." 
\v 10 Hapit na mabuta si Jacob tungod sa iyang katigulangon. Dili na siya halos makakita pag-ayo. Busa gidala ni Jose ang iyang mga anak duol sa iyang amahan, ug gihagkan sila ni Jacob ug gigakos.
\v 11 Miingon si Jacob kang Jose, "Wala ako nagdahom nga makita ko pa ikaw pag-usab, apan tan-awa! Gitugot sa Dios nga makita ko pa ikaw, ug gitugotan pa gani niya ako nga makita usab ang imong mga anak" 
\v 12 Gidala ni Jose ang iyang mga anak sa atubangan ni Jacob. Unya mihapa siya sa yuta. 
\v 13 Unya gikuha ni Jose ang iyang mga anak, gibutang niya sa iyang tuo nga kilid si Efraim paingon sa wala nga kamot ni Jacob, ug gibutang niya kang Manases sa iyang wala nga kilid paingon sa tuo nga kamot ni Jacob, ug gipaduol pag-ayo kang Jacob.
\v 14 Apan wala buhata ni Jacob ang gusto ni Jose nga ipabuhat kaniya. Hinuon, gitapion niya ang iyang tuong kamot sa ulo ni Ephraim, bisan tuod siya ang kamanghoran nga anak. Iyang gisaylo ang iyang mga bukton ug gitapion niya ang iyang wala nga kamot sa ulo ni Manases, bisan tuod kamagulangan siya nga anak. 
\v 15 Unya gipanalanginan niya si Jose ug ang iyang mga anak, nga nag-ingon, "Ang akong apohan nga si Abraham ug ang akong amahan nga si Isaac naglakaw uyon sa tinguha sa Dios, ug hangtod niining adlawa ang Dios nag-giya kanako ug nag-atiman kanako ingon nga ang magbalantay nag-giya ug nag-atiman sa iyang mga Karnero. 
\v 16 Kanunayng nagbantay kanako ang anghel nga iyang gipadala gikan sa bisan unsang kakuyaw sa akong dalan. Nag-ampo ako nga ang Dios magpanalangin niining mga bataa. Naga-ampo ako nga ang mga tawo maghunahuna kanako ug sa akong mga katigulangan nga si Abraham ug si Isaac, tungod sa nahimo sa Dios kanila. Naga-ampo ako nga makabaton sila ug daghan nga mga kaliwat nga magapuyo sa tibuok kalibotan."
\v 17 Sa dihang nakita ni Jose nga gibutang sa iyang amahan ang iyang tuo nga kamot sa ulo ni Ephraim ug dili sa ulo ni Manases, nasubo siya. Busa gikuha niya ang kamot sa iyang amahan gikan sa ulo ni Efraim ug gibalhin sa ulo ni Manases. 
\v 18 Miingon si Jose kaniya, "Amahan ko, dili kana husto! Ang usa nga kansang imong gibutangan sa imong wala nga kamot mao ang akong kamagulangan nga anak. Itapion ang imong tuo nga kamot sa iyang ulo."
\v 19 Apan mibalibad ang iyang amahan, ug miingon, "Nasayod ako niana, akong anak; Nasayod ako kung unsa ang akong gibuhat. Ang mga kaliwat ni Manases mamahimo usab nga grupo sa mga katawhan, ug mamahimo sila nga mahinungdanon. Apan ang mga kaliwat sa iyang manghod nga igsoon mamahimong labaw sa iyang katungod. Ang iyang mga kaliwatan mamahimong daghan nga mga nasod." 
\v 20 Busa iyang gipanalanginan silang duha niadtong adlawa, nga miingon, "Ang mga katawhan sa Israel mogamit sa inyong mga ngalan sa dihang sila magpanalangin sa mga tawo. Sila maga-ingon, 'Mag-ampo kami nga ang Dios magatabang kaninyo ingon sa iyang pagtabang kang Efraim ug Manases."' Sa ingon-niana nga pamaagi, gisulti ni Jacob nga si Efraim mamahimong pinaka-mahinungdanon kaysa kang Manases.
\v 21 Unya miingon si Jacob kang Jose, "Hapit na ako mamatay. Apan nasayod ako nga ang Dios motabang kanimo. Moabot ang panahon nga iyang kuhaon ang imong mga kaliwatan balik ngadto sa yuta sa ilang mga katigulangan. 
\v 22 Alang kini kanimo, ug dili ngadto sa imong mga igsoon, nga akong ihatag ang tabunok nga bungtod sa dapit sa Shechem. Nailog ko kana nga yuta gikan sa mga grupo sa Amorihanon, nakig-away ako kanila pinaagi sa akong espada ug sa akong mga pana."

\c 49 
\v 1 Gipatawag ni Jacob ang tanan niyang mga anak ug giingnan sila, 
\v 2 "Tapok kamong tanan ug libot duol kanako aron sultihan ko kamo kung unsay mahitabo sa umaabot. Akong mga anak, dali ug paminaw kanako. Ako ang inyong amahan nga si Jacob.
\v 3 Ruben, ikaw ang kamagulangan nakong anak. Natawo ka sa dihang batan-on pa ako ug kusgan. Sa dihang hingkod na ako, ikaw mao ang akong unang anak. Mas magarbohon ka ug mas kusgan kaysa sa uban nakong mga anak. 
\v 4 Apan sama ikaw sa mga balod sa kadagatan nga dili makapuyo. Busa karon dili na ikaw ang mas mahinungdanon nako nga anak, tungod kay gihugawan mo man ang akong higdaanan ug nakigdulog sa akong puyo-puyo. Mao kana ang hinungdan nga naulawan ako, nga imong amahan.
\v 5 Simeon ug Levi, kamong duha nga managsoon nagbuhat ug daw sama sa mga kriminal. Gigamit ninyo ang inyong mga espada sa pagbuhat ug dautan. 
\v 6 Dili ako gustong makig-uban kaninyo sa dihang maghimo kamo ug daotang mga plano. Dungganon ra kaayo ko sa pag-apil sa inyong panagtigom, tungod kay mipatay kamo ug tawo sa dihang kamo nasuko pag-ayo, ug gibunalan ninyo ang torong baka aron lamang sa paglingawlingaw.
\v 7 Ang Dios miingon, 'Ako silang tunglohon tungod sa ilang sobra nga kasuko, sa ilang pagbuhat ug mapintas sa dihang sila napungot pag-ayo. Patibulaagon ko ang ilang mga kaliwatan sa tibuok yuta sa Israel.'
\v 8 Juda, ang imong magulang ug ang imong manghod nga mga igsoon magadayeg kanimo. Moyukbo sila sa imong atubangan, tungod kay imong gibuntog sa hingpit ang imong mga kaaway.
\v 9 Si Juda mahisama sa batan-ong liyon nga mibalik sa iyang lungag human siya mabusog sa mga hayop nga iyang gipatay. Sama siya sa liyon nga mihigda ug nagtuy-od sa iyang mga tiil human makakaon; wala gayoy bisan usa nga maka-ako sa pagtugaw niini.
\v 10 May magdumala gayod kanunay gikan sa kaliwat ni Juda. Ang matag-usa maggunit ug baton aron sa pagpakita nga aduna siyay katungod ingon nga hari. Buhaton niya kini hangtod nga ang mga nasod maghatag kaniya ug buhis ug magpakita nga sila magtuman kaniya.
\v 11 Ang parasan sa iyang mga kaliwatan mohatag ug madagayaong ubas. Ingon nga resulta, sila dili magdumili nga higtan ang ilang mga nating asno ngadto sa parasan sa tuyo nga sila makakaon sa mga dahon niini. Ang bino mahimong arang kadaghan, hinungdan nga sila makahimo sa paglaba sa ilang mga bisti diha sa bino; ilang pagalabhan ang ilang mga kupo sa bino nga sama ka pula sa dugo. 
\v 12 Ang ilang mga mata mamula pag-ayo tungod sa pag-inom ug sobrang bino, apan ang ilang mga ngipon mamahimong puti kaayo tungod sa pag-inom ug daghang gatas nga gikan sa mga baka.
\v 13 Zabulon, ang imong mga kaliwatan magapuyo daplin sa dagat nga diin adunay luwas nga dunggoanan sa mga barko. Ang ilang yuta mosangko paingon ngadto sa amihanan sama kalayo sa siyudad sa Sidon.
\v 14 Isacar, ang imong kaliwatan mahimong sama sa mga kusgang asno nga naghigda sa yuta taliwala sa ilang mga karga, gikapoy pag-ayo nga dili na makatindog! 
\v 15 Makita nila nga ang ilang pahulayanang lugar maayo ug ang maong yuta nakapahimuot kanila pag-ayo. Apan ilang pikoon ang ilang likod aron sa pagpas-an sa mga bug-at ug sa pagpugos sa pagpatrabaho alang sa uban.
\v 16 Dan, bisan tuod ang imong banay diyutay, ang imong mga pangulo magdumala sa ilang mga katawhan sama sa mga pangulo sa Israel magadumala sa ilang katawhan. 
\v 17 Ang imong kaliwatan mahisama sa mga bitin nga anaa sa kilid sa dalan, sama sa makahilo nga mga bitin nga naghigda daplin sa agianan. Ilang paakon ang tikod sa mga kabayo nga moagi, hinungdan nga mangahulog ang mga nagkabayo sa dihang ialsa paitaas sa mga kabayo ang ilang mga tiil." 
\v 18 Unya nag-ampo si Jacob, "Yahweh, nagpaabot ako nga luwason mo ako gikan sa akong mga kaaway."
\v 19 Mipadayon si Jacob sa pagsugilon sa iyang mga anak kung unsa ang mahitabo sa umaabot. Miingon siya, "Gad, ang imong banay atakihon sa pundok sa mga bandido, apan ang imong banay mogukod ug moataki kanila. 
\v 20 Aser, ang imong kaliwatan magkaon ug lamiang pagkaon; magpatagbo sila ug pagkaon nga lami kaayo alang sa mga hari aron kaonon. 
\v 21 Neftali, ang imong kaliwatan mahisama sa binaw nga gawasnong nagdagan, ang binaw nga adunay matahom nga mga anak.
\v 22 Jose, makabaton kag daghang kaliwatan. Ang ilang mga anak mahisama kadaghan sama sa mga bunga sa paras nga duol sa tuboran ug tubig, nga diin ang ilang mga sanga molugway saylo sa pader. 
\v 23 Ang ilang mga kaaway mapintasong moataki kanila, ug pangtirahon sila ug mga pana ug panggukoron sila.
\v 24 Apan ilang pagagunitan ug hugot ang ilang mga pana ug magpabiling lig-on ang ilang mga kamot, tungod sa gahom sa akong gamhanang Dios, tungod kang Yahweh, nga naggiya ug nagpatagbo alang kanako, sama sa magbalantay ug karnero nga naggiya ug nagpatagbo ug pagkaon alang sa iyang karnero. Ang katawhan sa Israel mohangyo kang Yahweh nga panalipdan sila, sama sa katawhan nga modangop ibabaw sa habog nga bato.
\v 25 Ang Dios nga akong gisimba, magtabang sa imong kaliwatan. Ang Dios magpanalangin kanila pinaagi sa pagpadala ug ulan gikan sa langit ug pinaagi sa paghatag kanilag tubig gikan sa kinahiladman sa yuta. Maghatag siya kaninyog daghang mga anak ug mag-atiman kanila.
\v 26 Dagko nga mga panalangin ang akong gusto nga ihatag sa Dios kanimo. Mas dako sila kaysa sa mga panalangin nga naggikan sa walay kataposang mga bukid, kaysa niadtong naggikan sa matunhayong kabungtoran. Jose, nag-ampo ako nga kining mga panalangin mahatag kanimo, tungod kay ikaw mao ang pangulo sa imong mga igsoon.
\v 27 Benjamin, ang imong mga kaliwatan mahisama ka bangis sa mga lobo. Sa kabuntagon ilang pagapatyon ang ilang mga kaaway sama sa lobo nga motukob sa iyang tukbonon, ug sa kagabhion ilang bahin-bahinon uban sa ilang mga manggugubat ang mga nailog gikan sa ilang mga kaaway."
\v 28 Kadtong dose ka mga anak mao ang katigulangan sa dose ka banay sa Israel. Mao kadto ang giingon sa ilang amahan kanila samtang iya silang gipanalanginan, nga nagsulti alang sa matag-usa kanila. 
\v 29 Unya si Jacob miingon sa iyang mga anak, "Hapit na ako mamatay ug motipon sa akong mga katigulangan nga patay na usab. Ilubong ang akong patayng lawas sa dapit kung asa ang akong katigulangan gilubong, sa langob nga anaa sa uma nga gipalit gikan kang Efron, nga nahisakop sa mga Hetihanon. 
\v 30 Ang uma sa Macpela sa sidlakan sa Mamre, sa yuta sa Canaan. Gipalit kadto ni Abraham gikan kang Efron aron mahimong lubnganan.
\v 31 Diin didto gilubong nila siya ug ang iyang asawa nga si Sara. Diin didto gilubong ang akong amahan nga si Isaac ug ang iyang asawa nga si Rebecca. Ug sa dapit diin usab nako gilubong ang akong asawa nga si Lea. 
\v 32 Ang uma ug ang langob niini gipalit gikan sa katawhan sa Het; buot ko nga didto usab ako ninyo ilubong." 
\v 33 Sa nahuman na ug sulti si Jacob sa iyang mga tugon ngadto sa iyang mga anak, mihigda siya pag-usab sa iyang higdaanan. Unya namatay siya.

\c 50 
\v 1 Migakos si Jose sa iyang amahan mihilak ug mihalok ngadto kaniya. 
\v 2 Gisugo ni Jose ang iyang mga sulugoon nga maoy nag-andam alang sa paglubong sa patay sa pagbalsamar sa lawas sa iyang amahan. 
\v 3 Niabot sa 40 ka adlaw ang pagbalsamar sa lawas ni Jacob, tungod kay mao man kadto ang kadugayon sa panahon nga gikinahanglan nila aron sa pagbalsamar sa lawas. Ang mga katawhan sa Ehipto mihilak sulod sa 70 ka mga adlaw tungod sa kamatayon ni Jacob.
\v 4 Sa dihang nahuman na ang panahon sa pagbangotan, miingon si Jose sa mga opisyal sa hari, "Kung nahimuot ka kanako, palihog dad-a kini nga mensahe ngadto sa hari: 
\v 5 'Sa hapit na mamatay ang akong amahan, aduna siyay gitugon kanako nga sa kaligdong ako manaad nga ipalubong ko ang iyang patayng lawas didto sa yuta sa Canaan, sa lubnganan nga siya mismo ang nag-andam. Busa tugoti ako sa pag-adto sa Canaan aron nga ilubong ko siya didto. Mobalik ra unya ako.'" 
\v 6 Pagkahuman nila ug hatag sa mensahe ngadto sa hari, mitubag siya, "Ingna si Jose, 'Subida ug ilubong ang lawas sa imong amahan sumala sa imong gisaad.'"
\v 7 Busa si Jose misubida sa Canaan aron sa paglubong sa lawas sa iyang amahan. Ug mikuyog kaniya ang tanang opisyales sa hari, ang tanang mananambag sa Paraon, ug ang tanang katigulangan sa Ehipto. 
\v 8 Ang gagmay nga mga bata nga sakop sa iyang pamilya ug ang ilang mga karnero, mga kanding ug ang ilang mga baka nagpabilin sa rehiyon sa Gosen. Apan ang tanan sa pamilya ni Jose miuban kaniya lakip ang iyang mga igsoon ug pamilya sa iyang amahan. 
\v 9 Ang mga tawo nga nagsakay sa mga karwahe ug mga nagkabayo miuban usab. Dako kadto nga pundok.
\v 10 Miadto sila sa sidlakang bahin sa suba sa Jordan ug nahiabot sa Atad. Adunay dapit didto nga kung diin ang mga tawo naggiok ug mga trigo aron sa paglain sa mga lugas gikan sa uhay. Nagbangotan sila pag-ayo didto alang kang Jacob sa dugay nga panahon. Si Jose naghimo ug mga seremonyas sa pagbangotan alang sa iyang amahan sulod sa pito ka mga adlaw. 
\v 11 Sa dihang ang mga pundok sa katawhan sa Canaan nga mipuyo didtong dapita nakakita kanila nga nagbangotan sama niadto, miingon sila, "Mao kining dapita ang masulob-ong pagbangotan sa mga katawhan sa Ehipto!" Busa gipanganlan nila kadtong lugara ug Abel Misraim, nga nagpasabot sa Hebreo nga pinulongan "pagbangotan sa mga Ehiptohanon."
\v 12 Unya gibuhat sa mga anak ni Jacob ang iyang gisugo kanila. 
\v 13 Mitabok sila sa suba sa Jordan ug gidala ang lawas ni Jacob sa yuta sa Canaan. Ilang gilubong kini sa langob sa uma didto sa Macpela, sidlakan sa lungsod sa Mamre. Mao kadto ang uma nga napalit ni Abraham gikan kang Efron, nga sakop sa pundok sa katawhan sa Het, aron gamiton ingon nga lubnganan. 
\v 14 Pagkahuman niyag lubong sa iyang amahan, si Jose ug ang iyang mga igsoon ug ang tanan nga mikuyog kaniya sa Canaan mibalik sa Ehipto.
\v 15 Human namatay si Jacob, nabalaka ang mga igsoon ni Jose. Nakaamgo sila sa posibleng mahitabo. Sila miingon, "Unsay mahitabo kung si Jose adunay pagdumot kanato ug panimaslan kita, tungod sa tanang daotang gibuhat nato kaniya sa dugay na nga mga panahon?" 
\v 16 Busa nagpadala silag usa ka tawo aron suginlan si Jose mahitungod niini alang kanila: "Sa hapit na mamatay ang atong amahan, miingon siya kanamo mahitungod niini: 
\v 17 'Ingna si Jose, Palihog pasayloa ang imong mga maguwang sa daotan nilang nabuhat kanimo, sa ilang mga sala batok kanimo nga hilabihan kaayo, tungod kay mali kaayo ang ilang nabuhat kanimo.' Busa karon kami nga mga sulugoon sa Dios sa imong amahan, naghangyo kanimo, palihog pasayloa kami sa among nabuhat kanimo." Mihilak si Jose sa dihang nadawat niya ang ilang mensahe.
\v 18 Unya ang iyang mga magulang nga igsoon miabot ug mihapa ngadto sa yuta sa atubangan ni Jose, ug usa kanila miingon, "Palihog paminaw: mamahimo nimo kaming mga sulugoon." 
\v 19 Apan si Jose mitubag kanila, "Ayaw kamo kahadlok! Ang Dios mao ang magsilot sa katawhan; Dios ba ako? 
\v 20 Kay alang kaninyo, oo, nagtinguha kamo sa pagbuhat ug daotan alang kanako. Apan ang Dios nagbuhat ug maayo gikan niadto! Gusto niya nga luwason ang daghang mga tawo gikan sa kamatayon tungod sa kagutom, ug mao gayod kadto ang nahitabo! Karon sila mga buhi! 
\v 21 Busa isulti ko pag-usab, ayaw kahadlok! Sigurohon ko nga kamo ug ang inyong mga anak adunay paigo nga pagkaon." Pinaagi niana iyang gipasaligan sila ug gihupay ang ilang mga kasingkasing nga magmalinawon.
\v 22 Busa mipuyo si Jose sa Ehipto uban sa pamilya sa iyang amahan hangtod sa nagpanuigon siya ug 110 ka tuig. 
\v 23 Nabuhi siya ug igong kadugayon hangtod nga nakita niya ang mga anak ni Efraim ug iyang mga apo. Natawo usab ang mga anak ni Makir nga anak ni Manases sa wala pa mamatay si Jose, ug sila giila ingon nga iyang mga kaliwatan.
\v 24 Usa ka adlaw niana si Jose miingon sa iyang mga magulang nga igsoon, "Hapit na ako mamatay. Apan sigurado ako nga ang Dios magtabang kaninyo. Moabot ang panahon nga pangulohan ninyo ang inyong mga kaliwatan pagawas niini nga lugar ug dalhon sila sa Canaan, ang yuta nga maligdong niyang gisaad nga ihatag kang Abraham, Isaac ug kang Jacob." 
\v 25 Busa si Jose miingon, "Sa dihang ipabuhat na kini sa Dios kaninyo, kinahanglan ninyong dalhon gikan dinhi ang akong lawas paingon didto sa Canaan." Ug gipapanumpa niya ang iyang mga igsoon sa pagbuhat niini. 
\v 26 Busa namatay si Jose sa Ehipto sa dihang 110 na ang iyang panuigon. Ang iyang lawas gibalsamar ug gibutang sa lungon didto .